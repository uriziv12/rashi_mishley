פרק ז

(א-ב) בני שמור אמרי ומצותי. ותורתי כאישון עיניך - שחור של עין שהוא דומה לחשך, כמו "אישון לילה" (להלן, ט).

(ד) אחותי את - קָרְבֶנה אליך. ומודע - קרוב; כמו "בועז מודעתנו" (רות ג, ב) - קרובנו. כלומר: קָרְבֶנה אצלך תמיד.

(ז) אבינה - הבחנתי וראיתי.

(ח) אצל פנה - פנה של עבודה זרה ושל זונה.

(י) והנה אשה - כמשמעה. דבר אחר: המינים המסיתים. שית זונה - כמו "שתותיהם" (ש"ב י, ד) כלומר: ערות זונה. ונצורת לב - כמו "עיר נצורה" (יש' א, ח) - המוקפת כרכום; וכן לבה של זו מוקפת זימת אולת.

(יא) וסוררת - סרה מן הדרך.

(יד) זבחי שלמים עלי - כלומר: סעודה גדולה הכינותי, כי היום הקרבתי נדרי ושלמי.

(טו) ואמצאך - כדי שאמצאך.

(טז) מרבדים - בגדי חופש ונוי; ודוגמתו בסוף הספר, שנאמר "מרבדים עשתה לה" (מש' לא, כב). רבדתי ערשי - קשטתי. חטובות אטון מצרים - מהוללות; בגדי כלי פשתן חשובין הבאים ממצרים, ששם הפשתן מצוי, כדכתיב בספר "ובושו עובדי פשתים" (יש' יט, ט). אטון תרגום "מיתריהם" (שמ' לה, יח): "אטוניה" (ת"א).

(יז) נפתי משכבי - הנפתי הריח, כמניף בסודר בבית הבושם, להביא הריח מלמעלה למטה. ודונש (דונש ע' * 39 ) פירש לשון קטור, ואמר שאין לו דמיון. (יט) כי אין האיש בביתו - ראיתם שסילק הקדוש ברוך הוא שכינתו, וכל טוב נתן לעובדי עבודה זרה.

(כ) צרור הכסף - הטובים שבהם הרג. ליום הכסא - לזמן המועד הקבוע; וכן "בכסה ליום חגנו" (תה' פא, ד).

(כא) הטתו - לאותו חסר לב (ראה לעיל, ז) אליה. ברוב לקחה - שהיא למודה להרגיל בכך אנשים. בחלק שפתיה - בדבור חלקלק תדיחנו מן הדרך.

(כב-כג) וכעכס - זה ארס נחש. אל מוסר אויל - כנחש הממהר לרוץ בשליחות הקדוש ברוך הוא ליסר האויל, המחויב למקום ברוך הוא, כן זה רץ אחריה עד שנכשל בה, ויפלח חצה את כבדו כמהר צפור לרוץ אל הפח, ואינו יודע כי הפח נפרש שם בנפשו של צפור.

(כד) ועתה בנים שמעו לי - וגו'.


פרק ח

(א) הלא חכמה תקרא - הלא התורה מכרזת אליכם דברים האמורים למטה בענין.
 
(ג-ד) לפי קרת - תקרה הנתונה על השער, ויושבים עליה. תרונה - תזעקנה. ומה היא אומרת? אליכם אישים אקרא.

(ו) שמעו כי נגידים אדבר - דברי נגידות וחשיבות.

(ח) נפתל ועקש - עקמומיות.

(י) מחרוץ - ממיני הזהב הוא.

(יא) מפנינים - מרגליות. לא ישוו בה - לא ידמו לשויה.

(יב) שכנתי ערמה - אצל ערמה; שכיון שלמד אדם תורה, נכנס בו ערמימות של כל דבר (ראה סוטה כא, ב).

(יג) יראת יי' שנאת רע - זהו המוסר שהחכמה מכרזת לבריות (ראה לעיל, א - ד).

(טו) בי מלכים ימלוכו - שהדינים והמשפטים אני מלמדם.

(יז) אהב - כמו 'אאהב'. אהבי - אהביה כתיב; אמר הקדוש ברוך הוא: אני אהביה של תורה אהב. זו שמעתי מרבי אהרן, בשם רבי נתן. ימצאנני - נו"ן יתירה: חמשים שערי בינה אמציאנו.

(כא) להנחיל אוהבי יש - יש אתי נחלה רבה.

(כב) ראשית דרכו - קודם בריאתו של עולם (ראה פסחים נד, א).

(כג) נסכתי מראש - לשון 'נסיכי בני אדם' (ראה מי' ה, ד).

(כד) חוללתי - נבראתי. (כה) בטרם הרים הטבעו - בתוך המים.

(כו) ארץ וחוצות - ארץ ישראל ושאר ארצות (ראה תענית י, א). וראש עפרות תבל - אדם הראשון (ראה סנה' לח, א).

(כז) בחקו חוג על פני תהום - כשרקע חוג הארץ על המים, חוק גבול בל יעבור. חוג - לשון 'הקף' כמו "ובמחוגה יתארהו" (יש' מד, יג) 'קונפאש' בלעז.

(כח) בעזוז - כשהגביר מעיינות תהום.

(כט) בשומו לים חוקו - וגזר על ים סוף כשבראו, על מנת להבקע לפני משה. בחקו מוסדי ארץ - בחיקתו, מלשון חקו; כמו "על כפים חקתיך" (יש' מט, טז); וכן "ומחיק הארץ" (יח' מג, יד).

(ל) אמון - גדילה אצלו; לשון "האמונים עלי תולע" (איכה ד, ה). יום יום - אלפים שנה (ראה תה' צ, ד וויק"ר יט, א).

(לא) משחקת בתבל ארצו - כל דורות הרשעים שהיו מאדם ועד נח ומנח ועד אברהם הייתי משחקת עליהם. ושעשועי - צפיתי עד בא דור המדבר ויקבלוני.

(לב-לג) ועתה בנים שמעו לי, ואל תפרעו - ואל תבטלו מוסרי.

(לד) לשקוד - לשמור. על דלתותי - להכנס ראשון לבית המדרש ולבית הכנסת ולצאת אחרון.


פרק ט

(א) חכמות בנתה ביתה - בחכמה בנה הקדוש ברוך הוא את העולם. חצבה עמודיה שבעה - שבעת ימי בראשית. דבר אחר: שבעה ספרים שיש בתורה - "ויהי בנסוע הארון" (במ' י, לה) ספר לעצמו; במסכת שבת (קטז, א).

(ב) טבחה טבחה מסכה יינה - מְזָגָם במים, כמו יין חזק שאינו ראוי לשתות חי. אף ערכה שלחנה - כל יצירת לח ויבש.

(ג) שלחה נערותיה - אדם וחוה (ראה סנה' לח, א). דבר אחר: משה ואהרן (ראה ויק"ר חא, ד).

(ד) מי פתי יסור הנה - וילמוד אותי ויחכם.

(ה) לכו לחמו בלחמי ושתו ביין מסכתי - ביין שמזגתי.

(ו) עזבו פתאים וחיו - את דרך הפתיות. ואשרו - לשון 'פעם'; כמו "באשורו אחזה רגלי" (איוב כג, יא).

(ז) ומוכיח לרשע מומו - מום הוא למוכיח, שזה מחרפו ואינו שומע לו. זו היא אזהרה שאסור לדבר עם המסיתים מדרך הישרה, אפילו להוכיחם ולקרבם.

(ט) תן לחכם ויחכם עוד - לתלמיד הגון שְנֵה. ומדרש אגדה (ראה שמ"ר נ, ב): נאמר לנח "מכל הבהמה הטהורה" וגו' (בר' ז, ב), וכשיצא "ויקח מכל הבהמה" וגו' (בר' ח, כ); אמר: מה ראה הקדוש ברוך הוא להרבות באלו? אלא שרצה שאקריב לו מהן. הודע לצדיק - חכמה. והוא יוסף לקח - מדעתו ועל שמועתו.

(י) תחלת חכמה יראת יי', ודעת קדושים - היא עיקר הבינה.

(יא) ויוסיפו לך שנות חיים - שנים של חיים הם של פרנסה ועושר. (טז-יז) חסר לב. ואמרה לו - הדברים הללו; מה אמרה לו? מים גנובים ימתקו - אין טעם ביאת פנויה כטעם אשת איש. אף לענין המצוה, מים גנובים ימתקו - שהיו יראים לעשות בגלוי ועושין בסתר.


פרק י

(א) משלי שלמה. בן חכם ישמח אב - זה הקדוש ברוך הוא (ראה ממ"ש י, א). דבר אחר: אביו ממש. ובן כסיל תוגת אמו - תמיד הוא עם אמו בבית, ורואה את שטותו ומצירה. ולפי המשל: בן כסיל - כמו ירבעם בן נבט (ראה ברכות לה, ב). תוגת אמו - תוגת כניסיותו.

(ב-ג) לא יועילו אוצרות רשע - שהיה משתבח בעשרו, שנאמר "ויאמר אפרים אך עשרתי" וגו' (הו' יב, ט). וצדקה תציל ממות - ואם תאמר: צדיק שיבזבז נכסיו לצדקה, מהיכן יתפרנס? לא ירעיב יי' נפש צדיק. והות רשעים יהדוף - ידחוף אותם ותפול.

(ד) ראש עושה כף רמיה - מי שעני בתורה, מורה הוראות שקר. כף רמיה - מאזנים של רמיה. לפי פשוטו משמע בתגרים. ויד חרוצים - ישרים, שחורצים דבר באמתו ומשפטו בלא עולה.

(ו) ופי רשעים יכסה חמס - החמס יכסה על פיהם ויהרגם.

(ז) זכר צדיק לברכה - המזכיר צדיק - מברכו. ושם רשעים ירקב - רקבון עולה בשמם; שאין אדם חפץ להזכיר שמו והוא משתכח מאליו (ראה יומא לח, ב).

(ח) חכם לב יקח מצות - משה רבינו; שכל ישראל היו עוסקין בביזת מצרים, והוא היה עוסק במצות, שנאמר "ויקח משה את עצמות יוסף" וגו' (שמ' יג, יט). ואויל שפתים ילבט - לשון יגיעה. ויש בספרי בפרשה "ויהי העם כמתאוננים" (במ' יא, א; ספ"ב פד): אמרו: כמה נתלבטנו בדרך.

(ט) ומעקש דרכיו יודע - ישבר ויתיסר; כמו "ויודע בהם את אנשי סוכות" (שו' ח, טז). (י) קורץ עין יתן עצבת - זה המסית אדם בקריצותיו לרעה.

(יא) מקור חיים פי צדיק ופי רשעים וגומר - פיהם יכסה חמס שבלבם, שמחליקין את שפתיהם ושנאה טמונה בלבם. ואין פתרון מקרא זה דומה לפתרון העליון (פס' ו), והענין יורה עליהם.

(יב) שנאה תעורר מדנים - אפילו עבירה שנתנה לשכחה נזכרת על ידי מרבית עוונות; באה שנאה אחרונה ומעוררתן. שכן יחזקאל הוכיח את ישראל על עבירות מצרים: "ואומר להם איש את שקוצי עיניו השליכו" וגו' (ראה יח' כ, ז) - כמה שנים היתה שנאה זו כבושה ולא הזכירה להם הקדוש ברוך הוא, עד עכשיו, שהרבו עבירות על פשעיהם (ראה ויק"ר ז, א). ועל כל פשעים תכסה אהבה - כשישראל מטיבים מעשיהם, הקדוש ברוך הוא מכסה על פשעיהם.

(יג) בשפתי נבון תמצא חכמה - כשאדם מוכיח לנבון, משיב לו: חטאתי! כגון דוד שאמר לנתן: "חטאתי" (ש"ב יב, יג). ושבט לגו חסר לב - אבל חסר לב אינו שומע עד שילקה, כמו פרעה.

(יד) חכמים יצפנו דעת - ישמרוהו בלבם, שלא ישכחוהו.

(טו) הון עשיר - בתורה. קרית עוזו - היא לו. מחתת דלים רישם - עניותם, שלא עסקו בתורה, היא מחיתתם.

(טז) פעולת צדיק לחיים - כמשמעו. ומדרש אגדה (ראה דב"ר ב, כ): שלמה עשה פעולת המקדש לחייהם של ישראל, לכפרתן, ותבואת רשע - תבואתו של מנשה (ראה דה"ב לג, ז), שהכניס בו הסמל, היא היתה לחטאת.

(יז) אורח לחיים - השומר מוסר היא הדרך לחיים. ועוזב תוכחת מתעה - את עצמו ואת אחרים.

(יח) מכסה שנאה שפתי שקר - החונף שפתיו שקר, ומכסה שנאה בלבו. ומוציא דבה הוא כסיל - לעז, שיהו אנשים דובבין בו על חבירו.

(יט) ברוב דברים לא יחדל פשע - המרבה דברים מביא חטא. וחושך שפתיו - הוא המשכיל.

(כ) כסף נבחר לשון צדיק - שיודע להוכיח. לב רשעים כמעט - שאינו שומע לתוכחת צדיק. ומדרש רבי תנחומא אומר (תנח' כי תשא ו): על עדו הנביא נאמר, שקרא על המזבח בבית אל; וירבעם, אע"פ שיבשה ידו, לא קבל תוכחה, שנאמר "חל נא את פני יי' אלהיך" וגו' (מ"א יג, ו) ולא 'אלהי'; ואומר "ותשב ידו כבראשונה" (ראה שם) - עובד ומקטיר לעבודה זרה, ואף בסוף כן.

(כא) שפתי צדיק ירעו רבים וגו' - שרבים אוכלים בזכותו ובתפלתו.

(כב) ברכת יי' היא תעשיר ולא יוסיף עצב עמה - אין צריך להתייגע להעשיר בו; די בברכה מה שהוא מברכו.

(כג) כשחוק לכסיל עשות זמה - עצת חטאים. וחכמה כשחוק לאיש תבונה - כלומר: קלה היא בעיניו לעשות.

(כד) מגורת רשע - מה שהוא ירא, יבא לו. דור הפלגה יראו ואמרו "פן נפוץ" (בר' יא, ד), וסופן כתיב "ויפץ יי' אותם משם" (שם, ח; ראה תנח' נח יח). ותאות צדיקים יתן - מי שבידו ליתנה.

(כה) כעבור סופה ואין רשע - פתאום בא עברת רוח סערה, נכרת הרשע ממקומו.

(כח) תוחלת צדיקים שמחה - סופה מתקיימת ושמחים. ותקות רשעים תאבד - כי לא תבא.

(כט) מעוז לתום דרך יי' ומחתה היא לפועלי און - שאינן הולכין בה, והיא נפרעת מהם.

(ל) צדיק לעולם בל ימוט - כשהוא מט אין מוטתו מוטת עולם, כי יפול - וקם (ע"פ מש' כד, טז).

(לא) פי צדיק ינוב חכמה - ידבר; לשון "ניב שפתים" (יש' נז, יט).

(לב) שפתי צדיק ידעון רצון - יודעים לרצות ולפייס את בוראם, ויודעים לרצות את הבריות ולהטיל שלום ביניהם.


פרק יא
(ב) בא זדון ויבא קלון ואת צנועים חכמה - תבוא חכמה.

(ג) תומת ישרים תנחם - תנהלם. וסלף בוגדים ישדם - ישדדם.

(ו) צדקת ישרים תצילם ובהות בוגדים ילכדו - בהוות שהם עושים הם נלכדים. והמקרא מסורס הוא, כלומר: ובוגדים בהוות ילכדו.

(ז) במות אדם רשע תאבד תקוה - תקות כל הבוטחים בו. ותוחלת אונים אבדה - תוחלת בניו, שהם אונו, אבדה, כי בזכותו לא תבוא להם טובה. אבל במות צדיקים יש לבניהם מבטח בצדקתם.

(ח) צדיק מצרה נחלץ - במות רשע; וְלַמקרא העליון (פס' ז) זה מחובר.

(ט) בפה חנף - חנף המסית חבירו בדרך רע, משחיתו בפיו. ובדעת צדיקים יחלצו - והצדיק נחלץ ממנו בדעת התורה, שהזהירה עליו "לא תאבה לו" וגו' (דב' יג, ט).

(יא) תרום קרת - תתקיים תקרת הבית בגבהה מלפול. בעוד שהיו מלכי יהודה ישרים, העמידה תפילתם את בית המקדש.

(יב) ואיש תבונות יחריש - כשמבזהו החסר לב; כמו שאול, דכתיב "ויבזהו ולא הביאו לו מנחה ויהי כמחריש" (ש"א י, כז).

(יד) באין תחבולות - כשהצרה באה על ישראל, ואינן נותנין לב להבין להתענות ולעשות תשובה, יפול עם.

(טו) רע ירוע - הרשע יתרוצץ, אשר ערב לבו לעבודה זרה. ושונא תוקעים - תוקעים כף לעשות רע וללכת בעצתם. ורבותינו דרשוהו (ראה יבמות קט, ב) בערבות ממון.

(טז) תתמוך כבוד - כנסת ישראל תקרב תמיד לכבוד הקדוש ברוך הוא ותורתו. ועריצים יתמכו עשר - בני אדום מתקרבים אצל גניבות ממון וגזל.

(יז) גומל נפשו - גומל טובה לקרוביו איש שהוא חסיד. ועכר שארו אכזרי - והאכזרי הוא עוכר את קרוביו.

(יח) רשע עשה פעולת שקר - פעולתו של רשע משקרת לו; כסבור שתתקיים בו הצלחתו, והכל אבד. וזורע צדקה שכר אמת - והזורע צדקה היא פעולה של אמת, כי בודאי בטוח הוא שיקבל פעלו בסוף. שכר - 'קרוניאל' בלעז; כאדם הסוכר אמת המים כדי ללקוט דגים, ובטוח שימצא שם דגים הרבה; ודומה לו "כל עושי שכר אגמי נפש" (יש' יט, י).

(יט) כן צדקה לחיים - אמתו של צדקה סופה לחיים; כמו "כן בנות צלפחד דוברות" (במ' כז, ז).

(כא) יד ליד - כלומר: מיד הקדוש ברוך הוא לידו תבוא לו שכר פעולתו, ולא ינקה מן הרעה אשר עשה (ראה סוטה ד, ב).

(כב) נזם זהב באף חזיר - שמלכלך אותה באשפות; כן תלמיד חכם הסר מן הדרך הטובה (ראה ממ"ש יא, כב). וסרת טעם - פורש מן התורה.

(כג) תקות רשעים עברה - בטוחים ומקוים לגהינם.

(כד) יש מפזר - ממונו, כגון לצדקה, ונוסף עוד. וחושך - עצמו מיושר, אך למחסור יהיה לו.

(כה) נפש ברכה - שהוא ותרן בממונו. וכל לשון ברכה - 'פישין' בלעז. ומרוה - שמשביע את העניים, גם הוא יורא - ישבע טוב.

(כו) מונע בר - מלמד תורה.

(כז) שוחר טוב - החפץ להדריך את הבריות בדרך טובה, ומוכיח ומיסר אותם. יבקש רצון - הוא חפץ שיהיה הקדוש ברוך הוא רוצה בם, ומתפייס עמם. רצון - 'אפיימינט' בלעז.

(כט) עוכר ביתו ינחל רוח - אדם עצל שינחל רוח תמיד, ואינו יגע בתורה ולא במלאכה, סוף עוכר את בני ביתו, שאין להם מה לאכול.

(ל) פרי צדיק - גמול פירות מעשה הצדיקים, עץ חיים הם לעולם. ולוקח נפשות חכם - מי שהוא חכם, קונה לו נפשות. שמלמדן דרך טוב, והרי הם לו כאלו קנאם; כענין שנאמר "ואת הנפש אשר עשו בחרן" (בר' יב, ה).

(לא) הן צדיק בארץ ישולם - למה יבטח הרשע בשעה שמצלחת לו? הלא הוא רואה שהצדיק משתלם שכר העבירה שבידו בעודו על הארץ בחיים. ואף כי רשע וחוטא - וכל שכן שסופו של רשע להשתלם לו, או בחייו או במותו.





פרק יב

(ב) טוב יפיק - מוציא מן הקדוש ברוך הוא נחת רוח, להביא טובה לעולם. ואיש מזמות ירשיע - בעל עלילות ירשיע - מחייב את הבריות להביא רעה; וכן הוא אומר "וחוטא אחד יאבד טובה הרבה" (קה' ט, יח).

(ג) לא יכון אדם ברשע - לא יתבסס.

(ד) וכרקב - תולעת הנכנס תוך העצמות וטוחן אותם, כן אשה מבישה ורעה, שמעשיה בושים.

(ו) דברי רשעים ארב דם - יועצים לרצוח בידם או על ידי עדות שקר. ופי ישרים - כששומעים את עצתם, יצילום לנרדפים, שמגלים את עצתם; או אם עדים הם, מזימין אותם.

(ז) הפוך רשעים - כמו 'להפוך', כמהפכת רגע (ע"פ איכה ד, ו) נהפכים. ואינם - כלים, כגון סדום. ובית צדיקים יעמוד - יתקיים.

(ח) לפי שכלו יהולל איש - אם חכם מעט או הרבה, הכל לפי שכלו יטול שכרו. ונעוה לב - שהניע לבו לגמרי מן התורה, הוא יהיה לבוז. נעוה - כמו "נעויתי משמוע" (יש' כא, ג), וכן "בן נעות המרדות" (ש"א כ, ל); ויש לפרש נעוה - מי שלבו נעוע, מגזרת "נע ונד" (בר' ד, יב); כאשר יאמר "זעוה" (ראה דב' כח, כה) מגזרת "זע" (אס' ה, ט).

(ט) טוב נקלה - בעיניו, ונעשה עבד לעצמו. ממתכבד - בעיניו, ואומר: גנאי הוא לי לעמול במלאכה, שאני מבני אדם גדולים; וסופו להיות חסר לחם.

(י) יודע צדיק נפש בהמתו - מה בהמתו ובני ביתו צריכים.

(יא) עובד אדמתו ישבע לחם - כמשמעו. ולפי משלו: שחוזר על תלמודו תמיד, שלא ישתכח.

(יב) חמד רשע - להיות נזון, ומתפרנס ממצוד רשעים, שצדין את הבריות בגזלות וחמס. ושורש צדיקים יתן - מה שהוא ראוי ליתן, והוא הפרי.

(יג) בפשע שפתים - בפשע שפתי דור המבול, שאמרו: "מה שדי כי נעבדנו" (איוב כא, טו), בא להם מוקש רע, ונֹחַ הצדיק יצא מהצרה (ראה תנ"ב נח טז).

(יד) מפרי פי איש - משכר פיהם של עוסקי תורה, אוכלים טוב בעולם הזה, והקרן קיימת להם לעולם הבא.

(טז) אויל ביום יודע כעסו - ביום שהוא כועס, בו ביום הודיע כעסו, שהוא מתגרה ומחרף חבירו ברבים, ואין מעצר לרוחו. אבל הערום כוסה קלון ואינו ממהר לריב. ומדרש אגדה: ביום שנברא אדם הראשון נודע סורחנו (ראה ע"ז ח, א), והקדוש ברוך הוא, שהוא ערום, לא רצה לשחת בריותיו, כסה קלונו (ראה חגיגה יב, א) ודחה לגזרתו מיום של אדם ליום שלו, שהוא אלף שנה (ראה תה' צ, ד ובמ"ר יד, יב).

(יז) יפיח אמונה יגיד צדק - מי שמדבר אמונה מגיד בדין עדות צדק לזכות הזכאי.

(יח) יש בוטה - מדבר, כמו "לבטא בשפתים" (וי' ה, ד). כמדקרות חרב - שמסכסך את הבריות וגורם להם להרוג. ולשון חכמים - המביא שלום בין אדם לחבירו. מרפא - למבטא ההוא.

(יט) שפת אמת תכון לעד - תתבסס ותקיים. ועד ארגיעה - לִמְעַט רגע הוא כלה והולך, שהשקר אין לו רגלים.

(כ) מרמה בלב חרשי רע - ומתוך שהם טרודים במחשבות של תרמית, אין להם שמחה, וליועצי שלום שמחה.

(כא) לא יאונה לצדיק - לא יארע, לא תזדמן לו עבירה בלי דעת.

(כג) אדם ערום כוסה דעת - אפילו בחכמתו הוא צנוע, וכל שכן לדברי שטות הוא מכסה. אבל ולב כסילים יקרא אולת - מכריז אולת בקול רם.

(כד) יד חרוצים - ישרים. תמשול - תעשיר.

(כה) דאגה בלב איש ישחנה - ישיחנה מדעתו. ודבר טוב ישמחנה - יעסוק בתורה, והיא תשמח את הדאגה שבלבו ותצילנו ממנה. ולדברי האומר: ישיחנה לאחרים, כך סופו של מקרא: ודבר טוב - שינחמנו חבירו, ישמח את הדאגה.

(כו) יתר מרעהו צדיק - הצדיק מוותר מדותיו ועובר עליהם יתר, 'לרייש' בלעז. ודרך רשעים - שהיא למודה להרע, היא תתעם.

(כז) לא יחרוך - מחובר למקרא שלפניו (פס' כו), כלומר: דרך רשע תתעהו, ולא יחרוך את צידו של רמיה שלו. לא יחרוך - לא יצליח בתרמיתו. ולפי שדבר בלשון ציד, נופל בו לשון 'חריכה', שהציד המצליח צד את העופות וחורכן באש. והון אדם יקר חרוץ - מקרא מסורס הוא: והון אדם שהוא חרוץ, יקר הוא; ממון אדם כשר יקר הוא. חרוץ - עושה אמת, כמו "יד חרוצים תעשיר" (מש' י, ד).

(כח) באורח צדקה חיים ודרך נתיבה, של צדקה, אל מות - לא ימות.

	
פרק יג

(א) בן חכם מוסר אב - מקרא קצר הוא: בן חכם שואל ואוהב מוסר אב. ויש אומרים: בשביל מוסר האב הוא חכם. ולץ לא שמע גערה - שאינו מקבל תוכחות.

(ב) מפרי פי איש יאכל טוב - משכר תורתו יאכל טוב בעולם הזה, והקרן קיימת לעולם הבא. ונפש בוגדים חמס - וחפץ בוגדים חמס; כמו "אם יש את נפשכם" (בר' כג, ח); "אל תתנני בנפש צרי" (תה' כז, יב).

(ג) נוצר פיו שומר נפשו פושק שפתיו - פותח שפתיו לדבר תמיד כל רוחו; מן "ותפשקי את רגליך" (יח' טז, כה), לשון 'רחב'.

(ד) מתאוה ואין נפשו עצל - מתאוה נפשו לכל טוב, ואין. ונפש חרוצים תדשן - ישרים האוכלים יגיע כפיהם. זהו משמעו לפי פשוטו. ולפי משלו: לעתיד יראה בכבוד תלמידי חכמים ויתאוה, ולא ישיג לו.

(ה) דבר שקר ישנא צדיק - הצדיק שונא דבר שקר, אבל הרשע מקבלו. יבאיש ויחפיר - את הבריות בכך.

(ו) ורשעה תסלף חטאת - כמו 'חוטא', ועל שהוא רשע גמור קוראהו חטאת. ומשמעותה: את החוטא תסלף רשעתו, תקלקל אותו ותשפילהו. כל 'סלוף' - קלקול וכשלון הוא, כמו "אולת אדם תסלף דרכו" (מש' יט, ג), ותבוא עליו רעה.

(ז) יש מתעשר ואין כל - מראה עצמו עשיר. דבר אחר: יש אדם שהוא מתעשר בסופו, ואין לו כלום בתחילתו, ויש שהוא בא לידי עניות מממון גדול. דבר אחר: מתעשר בגזל עניים, וסוף אין לו כלום, ויש מתרושש על ידי שפיזר ונתן לאביונים, והון רב מוכן לו.

(ח) כפר נפש איש עשרו - עשרו של אדם הוא כופר נפשו, שעשה ממנו צדקה. ורש לא שמע גערה - ובלבד שלא ישמיע גערה לרש שנותן לו, ואינו מכלימו. דבר אחר: כפר נפש איש עשרו - תורתו. ורש - בדברי תורה, לא שמע גערה - אינו יודע לסור מן הרעה, לפי שלא נזהר. ומדרש אגדה: על "מחצית השקל" מדבר, שהטיל הכתוב על כל ישראל, והשוה בו דל ועשיר (ראה שמ' ל, טו); שאין הרש שומע גערה וכלימה מן העשיר, לאמר לו: חלקי גדול מחלקך בקרבנות צבור.

(ט) ידעך - לשון קפיצה, שהשלהבת קופצת ונכרתת.

(י) רק בזדון יתן מצה - מחלוקת. ואת נועצים - ועם המתיעצים תלין חכמה.

(יא) הון מהבל ימעט - עושה גרסתו חבילות חבילות - ימעט, שישתכח ממנו מעט מעט (ראה ע"ז יט, א).

(יב) תוחלת ממשכה - מבטיח עצמו על חבירו ואינו עושה. מחלה לב - מביאה חולי ללב. ואין מחלה זה שם דבר, כמו "והסירותי מחלה מקרבך" (שמ' כג, כה), אלא כמו "מעלה גרה" (וי' יא, ה). ועץ חיים תאוה באה - מסורס הוא, כלומר: תאוה באה הרי הוא כעץ חיים. תוחלת שהוחיל הקדוש ברוך הוא לישראל וצפה שישובו, והם לא שבו, סוף באה להם למחלת לב; וכשתאותו באה, שהם עושין רצונו, עץ חיים היא להם.

(יג) בז לדבר יחבל לו - הבוזה אחד מדברי תורה, סוף מתמשכן עליו. וירא מצוה הוא ישולם - יקבל שכר. ומדרש תהלים דורש (שו"ט לד, א), בז לדבר יחבל לו על דוד שאמר לפני הקדוש ברוך הוא: רבונו של עולם, מה הנאה בשוטים שבראת? אמר לו: חייך, סוף שתצטרך לשטות; כשבא לפני אכיש להשתגע "ויורד רירו על זקנו" וגו' (ש"א כא, יד).

(יד) תורת חכם מקור חיים - שהיא מלמדתו לסור ממוקשי מות.

(טו) ודרך בוגדים איתן - קשה לו ולאחרים.

(טז) כל ערום יעשה בדעת - מעשהו; כגון דוד: "יבקשו לאדוני המלך נערה בתולה" וגו' (מ"א א, ב). וכסיל יפרוש אולת - זה אחשורוש: "ויפקד המלך" (אס' ב, ג) - יודעים היו שלא ישא לכולם, ומי שהיה לו בת, הטמינה (ראה מגילה יב, ב).

(יז) מלאך רשע יפול ברע - כגון בלעם, שאמר לו הקדוש ברוך: הוא "לך עם האנשים" (ראה במ' כב, כ, לה), והרשיע להשיא לבלק עצה רעה; לכך נפל בחרב (ראה במ' לא, ח). וציר אמונים מרפא - זה משה רבינו.

(יח) ריש וקלון - דלות וקלון באים על פורע מוסר.

(יט) תערב לנפש - כשבאה תאותו לו לאדם, היא ערבה לנפשו; ולכך תועבת כסילים לסור מרע, לפי שערב להם למלא תאותם. נהיה - הֹוָה. דבר אחר: תאוה נהיה - הקדוש ברוך הוא מתאוה שיעשו ישראל רצונו, ובהיות תאותו באה, ערבה לו; ותועבת רשעים - שיסורו מרעתם, למלאות תאותם.

(כ) הולך את חכמים יחכם, ורועה כסילים - המחבר לו כסילים להיות לו רעים, ירוע - ירוצץ.

(כא) חטאים תרדף רעה - אדם רשע, רשעתו רודפתו עד השמדו.

(כב) טוב ינחיל - את זכותו ואת ממונו לבני בניו; אבל חוטא אינו מנחיל לבניו, כי צפון חילו וממונו לצדיק; כמו שכתוב "ותשם אסתר את מרדכי על בית המן" (אס' ח, ב).

(כג) רב אוכל ניר ראשים - ראיתי במסורת הגדולה: רב אוכל - שלשים ושלשה 'רב' - קמצין, וזהו חטף קמץ, ומחובר עם אוכל במקף; ואוכל ראיתי שם: נקוד פתח וטעמו לעילא, כמו "את כל אוכל השנים הטובות" (בר' מא, לה). ולפי נקודתו, זה פתרונו: הרבה תבואה באה לעולם על ידי ניר אנשים דלים, כלומר: הרבה תורה יוצאה על ידי תלמידים, שרבותיהם למדין מהם מתוך פלפולם שמפלפלים בהלכה. ויש נספה - ויש הרבה מהם שהם כלים מן העולם בשביל לא משפט - שאינן נוהגין כשורה. ולענין התבואה - יש תבואה לוקה בשביל בעליה, שאינו מוציא מעשרותיה ומתנות עניים כמשפט. ורבותינו פירשו במסכת חגיגה (ד, ב - ה, א): ויש נספה - על שלוחו של מלאך המות שמחלף שם בשם, וממית את שלא הגיע זמנו; אבל אם כן הוא, אין ענין סוף הפסוק לראשו.

(כד) חושך שבטו - סופו ששונא את בנו, שרואהו בסופו יוצא לתרבות רעה. שחרו מוסר - תמיד לבקרים מיסרהו.

(כה) לשובע נפשו - דומה שיהא שבע. תחסר - אינו דומה שיהא שבע.


פרק יד

(א) חכמות נשים בנתה ביתה - חכמות נקוד פתח, שאינו שם דבר; אלא החכמות שבנשים בונות את בתיהם - שמתקיימות על ידיהן; כמו אשתו של און בן פלת, כמו שמפורש בפרק 'חלק' (סנה' קט, ב - קי, א). ואולת - ואשה שוטה. בידיה תהרסנו - תהרס ביתה; זו אשתו של קרח (ראה שם).

(ב) הולך בישרו ירא - מי שהוא ירא יי'; ומי שהוא נלוז דרכים, כלומר: עוקם דרכיו. בוזהו - להקדוש ברוך הוא.

(ג) בפי אויל חוטר גאוה - מקל של גאוה; כגון פרעה, שאמר "מי יי' אשר אשמע בקולו" (שמ' ה, ב). תשמורם - כמו "תשמרם" (מש' כב, יח) - תשמור את החכמים.

(ד) באין אלפים אבוס בר - באין שוורים האבוס ריקם, שאפילו תבן אין מצוי בבית. בר - נקי וריקם; כלומר: במקום שאין תלמידי חכמים אין הוראה נמצאת כהלכה.

(ה) ויפיח כזבים - ותמיד מדבר כזב עד שקר.

(ו) בקש לץ חכמה - כשהוא צריך אל החכמה אינו מוצאה בלבו.

(ז) לך מנגד לאיש כסיל - מהתחבר תמיד אצלו. ובל ידעת - סופך שלא ידעת חכמה.

(ח) חכמת ערום - מי שהוא חכם הבין דרכו לפלס אורחותיו. ואולת כסילים - היא המרמה שבלבם, סופה שמביאתם לידי טפשות.

(ט) אוילים יליץ אשם - שהם חוטאים, שצריכין לתת ממון למי שחטאו לו, ויליץ בעדם אשמם, שהם מביאים ממונם לו; כמו הפלשתים שנאמר "קחו לכם חמישה טחורי זהב וחמשה עכברי זהב" וגו' "ונתתם לאלהי ישראל כבוד אולי יקל את ידו מעליכם" (ראה ש"א ו, ז, ד - ה). אשם - 'אמנדא' בלעז. ובין ישרים רצון - 'אפיימינט' בלעז; הקדוש ברוך הוא מרוצה להם.

(י-יב) לב יודע מרת נפשו - טרחוֹ ויגיעו שעמל בתורה, לפיכך בשמחתו לא יתערב זר, כשיקבל שכרו לעתיד. יש דרך ישר לפני איש - עובר עבירה, ואומר: אין בה עבירה. דבר אחר: לב יודע מרת נפשו - ישראל שהם מרי נפש בגלות והיו נהרגים על קדושת השם, ובשמחתו לא יתערב זר - לעתיד. בית רשעים - בית אדום ישמד. יש דרך ישר לפני איש - דרך עבודה זרה ישרה היא בעיני עשו, שהוא "איש שדה" (בר' כה, כז), ואחריתה וגו'.

(יג) גם בשחוק - שהקדוש ברוך הוא משחק עמהם בעולם הזה, יכאב לבם לעתיד לבא; וכן הוא אומר "ואתם תצעקו מכאב לב" (יש' סה, יד).

(יד) מדרכיו ישבע סוג לב - עשו. ומעליו איש טוב - יעקב.

(טו) פתי יאמין - לדבריהם וניסת אחריהם. דבר אחר: "בשחוק יכאב לב" (לעיל, יג) - "שחוק לכסיל עשות זמה" (מש' י, כג), וסופו "יכאב לב" (לעיל, יג). "סוג לב" (לעיל, יד) - רשע, כמו "כסף סיגים" (מש' כו, כג); 'סיג' הוא שם הפסולת, "סג" הוא הכסף המעורבב בפסולת. "ומעליו איש טוב" (לעיל, יד) - וממעל לו לרשע, יהיה הצדיק. פתי יאמין - לאנשי רכיל. וערום יבין לאשורו - לפסיעותיו; כלומר: יצפה מלריב, וימתין עד יודע לו אל נכון (ע"פ ש"א כו, ד).

(טז) חכם ירא - מן הפורענות, וסר מרע - מן הרעה. וכסיל מתעבר - מתחזק לעבור בחזקה, ובוטח - ומחליק ונופל בארץ; כמו "בארץ שלום אתה בוטח" (יר' יב, ה), ותרגם יונתן: "את מתבטח ונפול" - מחליק. ויש מפרשים: בטחון ממש, בהיכלו; בוטח לומר: לא תבואני רעה.

(יז) קצר אפים - הממהר לנקום כעסו. ואיש מזימות - מחשבות עצה רעה.

(יח-יט) יכתירו דעת - יעשוהו כתר לראשם; וסוף: שחו רעים לפני טובים - לעתיד.

(כ) גם לרעהו ישנא רש - אפילו לשושביניו ואוהביו; גם - לשון 'אפילו'. ישנא רש - עם הארץ שאינו יודע לנהוג כשורה.

(כג) בכל עצב - בכל יגיע מלאכה יהיה ריוח, אבל דברי הבל אך למחסור.

(כד) עטרת חכמים עשרם - שהם עשירים בתורה. ואולת כסילים אולת - קלקלתן של כסילים היא האולת, שנתעצל מן החכמה.

(כו) ביראת יי' מבטח עוז - נאמר באברהם "כי עתה ידעתי כי ירא אלהים אתה" (בר' כב, יב), והבטיחו "כי ברך אברכך" וגו' (שם, יז). ולבניו יהיה הוא מחסה - שיחסו ויתחבאו בצל זכותו.

(כח) ברב עם - שהצבור זכאים - הדרת הקדוש ברוך הוא הוא. ובאפס לאום - כשאינם דבקים בו. מחתת רזון - חסרון רזנותו הוא; כביכול נותן מכבודו לאלהי נכר ומשליט את האומות על בניו.

(כט) מרים אולת - מפרישה לחלקו.

(ל) חיי בשרים לב מרפא - לב בשר, שהוא רופא את הרעה ועובר על מדותיו, הוא חיי בריותיו של הקדוש ברוך הוא, שהן בשר ודם. ורקב עצמות קנאה - אדם בעל חמה, רקבון עצמות הוא לכל.

(לב) וחסה במותו צדיק - כשימות, הוא בטוח שיבא לגן עדן.

(לג) בלב נבון תנוח חכמה - תשכון ותשקוט בנחת, לשון 'מנוחה ומרגוע'. ובקרב כסילים תודע - מעט חכמה שבלבו מכריזה; איסתרא בלגינא קיש קיש קריא (ראה פה, ב).

(לד) צדקה תרומם גוי - ישראל. וחסד לאומים חטאת - שהיו נוטלים מזה ונותנים לזה (ראה ב"ב י, ב).


פרק טו
(ד) וסלף בה שבר ברוח - כשיסלף בלשון, סופה להביא עליו שבר הבא ברוח קדים, המוכנה להפרע מן הרשעים, כמו שאמר "ברוח קדים עזה" (שמ' יד, כא); "ברוח (בנוסחנו: כרוח) קדים אפיצם" (יר' יח, יז); "ברוח קדים תשבר אניות תרשיש" (תה' מח, ח).

(ו) בית צדיק חוסן רב - בית המקדש שבנה דוד הצדיק - חוסן רב ומגדל עוז לישראל. ובתבואת רשע נעכרת - ובהבאת הצלם שהביא מנשה (ראה דה"ב לג, ז), בה נעכרה (ראה דב"ר ב, כ). (ז) שפתי חכמים יזרו דעת - יכתירו דעת; כמו "זר זהב" (שמ' כה, יא). לא כן - אינו אמת.

(ח) זבח רשעים תועבה - בלק ובלעם. ותפלת ישרים - זה משה (ראה שו"ט צ, א).

(י) מוסר רע לעוזב אורח - יסורים קשים מוכנים לעובר אורח של הקדוש ברוך הוא. (יא) שאול ואבדון נגד יי' - גלוי לפניו כל אשר בתוכה. אף כי - 'קל וחומר' הוא.

(יג) לב שמח ייטיב פנים - אם תשמח לבו של הקדוש ברוך הוא בלכתך בדרכיו, ייטיב לך פניו, לעשות כל רצונך; ואם תעצבהו, יראה לך רוח נכאה, כמה דאת אמר "ויתעצב אל לבו... ויאמר יי' אמחה את האדם" וגו' (בר' ו, ו - ז). רוח נכאה - 'טלנט' (בלעז), רוח של זעף.

(טו) כל ימי עני רעים - ואפילו שבתות וימים טובים; דאמר שמואל (ראה סנה' ק, ב): שנוי וסת תחלת חולי מעים. וטוב לב - מי שלבו טוב בעשרו. משתה תמיד - כל שנותיו דומות לו ימי משתה; ללמדך, שיהא אדם שמח בחלקו. ורבותינו דרשו מה שדרשו ב'חלק' (סנה' ק, ב).

(טז) טוב מעט ביראת יי' מאוצר רב ומהומה בו - קול בני אדם צועקים, שנעשה האוצר מגזל וחמס; כמו "וראו מהומות רבות בתוכה ועשוקים בקרבה" (עמ' ג, ט).

(יז) משור אבוס - שאובסין לו המאכל בפיו על כרחו כדי לפטמו; וכן "ברבורים אבוסים" (מ"א ה, ג). ויש למושלו כנגד קומץ מעט של עני, שחביב משור חטאת של רשע. דבר אחר: טוב ארוחת ירק - לתת לעני, ואהבה שם - להראות לו פנים יפות, משור אבוס - להאכילו בשר שמן, ויראנו פנים זועפות.

(יח) איש חמה יגרה מדון - אדם שאין מעצור לרוחו להאריך חמתו, יגרה מדון. וארך אפים - שאינו ממהר להנקם ולריב. ישקיט ריב - שהוא כלה ושקט מאליו.

(יט) דרך עצל כמשוכת חדק - דומה בעיניו כאלו הדרכים גדורים לפניו בגדר חדקים. משוכת - גדר, כמו "הסר משוכתו" (יש' ה, ה), חדק - קוצים. ואורח ישרים סלולה - כבושה ומופנה. ומדרש אגדה (ראה תנח' כי תשא א): דרכו של עשו כקוץ זה הנסבך בגיזת צמר, אם תטלהו מכאן, הוא מתערה בכאן; כך אין אדם יכול לצאת ידי עלילותיו בלא ממון.

(כ) בן חכם ישמח אב וכסיל אדם בוזה אמו - גורם לאמו שמבזים אותה.

(כא) אולת - שמחה היא לחסר לב.

(כב) הפר מחשבות באין סוד - בלא עצה לא תקום מחשבה. 

(כג) שמחה לאיש במענה פיו - כמשמעו: על ידי מענה רך ודבור נחת, הבריות אוהבים אותו. ורבותינו דרשוהו על בעלי גירסא (ראה סנה' קא, א): אם מוצאים בפיהם מענה, אז תתקיים בם וישמחו. ודבר בעתו מה טוב - (ראה שם): שואלים בהלכות הפסח ובהלכות החג בזמנו.

(כד) אורח חיים למעלה למשכיל - כמו "שרפים עומדים ממעל לו" (יש' ו, א); כלומר: לפני החכם קשוטה ומוכנת אורח חיים.

(כז) עוכר ביתו - שהוא בוצע בצע. ושונא מתנות יחיה - מאחר שהוא שונא מתנות, כל שכן ששונא את הגזל.

(כח) לב צדיק יהגה לענות - יחשוב ויבין מה יענה, קודם שישיב דבר.

(ל) מאור עינים - בתורה. ישמח לב (ראה ממ"ש טו, ל) - ששואלין ממנו דבר ויודע מה להשיב. ולפי פשוטו - כמשמעו: דבר שהוא תאוה למראות עינים, משמח הלב ומצחצח תוגת הלב, כגון גן ירק ונהרות המושכים.

(לג) ולפני כבוד ענוה - הענוה גורמת שהכבוד בא.


פרק טז
(א) לאדם מערכי לב - הוא סודר עצתו ודבריו בלבו. ומיי' מענה לשון - כשבא להשיב, הקדוש ברוך הוא משכילו בדבריו, או אם זכה מזמן לו מענה טוב.

(ב) ותוכן רוחות יי' - ומונה הלבבות, מי הטוב ומי הרע.

(ג) גול אל יי' מעשיך - גלגל והשלך עליו צרכיך ויכונו מחשבותיך. דבר אחר: גול אל יי' מעשיך - התפלל לפניו על כל צרכיך. ויכונו - יתבססו ויתקיימו.

(ד) כל פעל יי' למענהו - הכל עשה בשביל קילוסו; כמו "ענו ליי' בתודה" (תה' קמז, ז). דבר אחר: להעיד עליו, כלומר: פעלו מעיד עליו על גבורותיו. שניהם בהגדת 'תילים' (שו"ט יט, א; קמח, ה) וגם רשע - עשה להניחו ליום רעה. וכל זה לקילוסו.

(ה) יד ליד לא ינקה - מיד ליד בא לו גמול גובה לבו.

(ו) וביראת יי' סור מרע - על ידי יראת יי' סור מרע.

(ז) ברצות יי' דרכי איש גם אויביו ישלים אתו - יֵרָצה לו, שיהיו שלימים עמו.

(ט) לב אדם יחשב דרכו - ללכת דרך ישר. ויי' יכין צעדו - כמו ששנינו (שבת קד, א): הבא לטהר מסייעין לו.

(י) קסם על שפתי מלך - על שפתי חכם היושב בדין.

(יא) פלס ומאזני משפט וגו' - לשלם לאדם כפעלו. משפט - 'יושטיצה' בלעז, פרעון עונות האדם בפלס ומאזנים. מעשהו כל אבני כיס - כאשר יש באבני כיס משקלות גדולות וקטנות, הכל לפי פעלו של אדם (ראה ממ"ש טז, יא).

(יב) תועבת מלכים עשות רשע - דבר תעוב הוא לדיינין ואין הגון להם לעשות רשע.

(יד) חמת מלך הוא כמלאכי מות - כשלוחי מיתה. ואיש חכם יכפרנה - יפייסנה.

(טו) באור פני מלך חיים - מי שהקדוש ברוך הוא מסביר לו פנים, חיים הוא לו, לכך צריך אדם ליישר דרכו לפניו. ורצונו כעב מלקוש - מי שהוא מרוצה לו, רצונו טוב לו כעב המביא את המטר.

(יט) טוב שפל רוח - טוב להתחבר את ענוים ולהיות אתם שפל רוח, מהיות מחלק שלל את גאים.

(כ) משכיל על דבר ימצא טוב - הנותן לב להתבונן על דבריו לפלס את דרכיו ימצא טוב. ובוטח ביי' אשריו - כשהוא מפלס דרכיו ורואה בה מצוה שיש בה סכנה או חסרון כיס, ובוטח בהקדוש ברוך הוא ועושה הטוב. אשריו - הן אשוריו שלו.

(כא) לחכם לב יקרא נבון - שלמד חכמה מרבו. יקרא נבון - סופו שיהיה נבון בדבריו, מפולפל בחכמתו, ויקראו אותו נבון. ומתק שפתים יוסיף לקח - כשאדם מטעים דבריו לתלמיד וממתיק דבריו בטעמים יוסיף לקח. 

(כב) מקור חיים שכל לבעליו - וכן פתרון המקרא: שכל הבעלים מקור חיים הוא לו. ומוסר אוילים אולת - יסורי אוילים - על ידי אולת באים להם. וכן משמעו: האולת - יסורין הוא לאוילים.

(כג) לב חכם ישכיל פיהו - לבו מלמד את פיו לדבר צחות. ועל שפתיו - יוסיף לבו לקח.

(כד) צוף דבש - מתוק דבש, 'ברישקה' בלעז. אמרי נועם - דברי תורה.

(כה) יש דרך - שהוא ישר לפני איש.

(כו) עמלה לו - לצרכו הוא עמל. כי אכף עליו פיהו - כשפיהו כופהו ותובע לו מאכל, אז עמלו עומדת לו, שאכל מה שעמל כבר.

(כז) כורה רעה - בלבו חורש הרע. ועל שפתיו כאש צרבת - הרעה כאש שורפת על שפתיו עד שמוציאה בפיו וגומר. כאש צרבת - שורפת, כמו "ונצרבו בה כל פנים" (יח' כא, ג).

(כח) ונרגן מפריד אלוף - ועל ידי ריגונו ותרעומתו מפריד ממנו אלופו של עולם (ראה ב"ר כ, ב).

(ל) עוצה עיניו - לשון קריצה, וכן "איעצה עליך עיני" (תה' לב, ח). כלה רעה - כמו "כי כלתה אליו הרעה" וגו' (אס' ז, ז); וגורם לבא רעה לעולם.

(לא) בדרך צדקה תמצא - על ידי הצדקה מאריכין ימיהם (ראה ממ"ש טז, לא).

(לב) ומושל ברוחו - כובש את יצרו (ראה משנה אבות ד, א).

(לג) בחיק יוטל את הגורל - בינו לבין עצמו אדם מטיל גורל. ומיי' כל משפטו - לברור לכל אחד ואחד חלקו.


פרק יז
(א) טוב פת חריבה ושלוה בה - טוב היה להקדוש ברוך הוא להחריב ביתו ועירו והיה בשלוה מעבירותיהן של ישראל. מבית מלא זבחי ריב - שהיו מקריבין זבחי ריב בביתו.

(ב) עבד משכיל וגו' - על שהשכיל נבוכד נצר לפסוע שלש פסיעות לכבודו של הקדוש ברוך הוא, עלה לגדולה ומשל בישראל, שהובישו מעשיהם וחלק נחלתם לעיניהם. דבר אחר: גר צדיק טוב מאזרח רשע, ולעתיד לבוא יחלק שלל ונחלה בתוך בני ישראל, שנאמר "והיה השבט אשר גר הגר" וגו' (ראה יח' מז, כג).

(ג) מצרף לכסף - כלי שצורפין בו כסף ועושין אותו מאפר מקלה על גבי חרס, קרוי מצרף. וכור לזהב - כלי שצורפין בו את הזהב, כלי שזוקקין בו את הזהב, כמו קדירה שבורה, קרויה כור. מצרף לכסף וכור לזהב - המצרף עשוי לצרוף כסף למלאכתו וכן הכור לזקק הזהב, אבל הלבבות - הקדוש ברוך הוא זוקקן ובוחנן ויודע מחשבותן.

(ד) מרע - רשע. מקשיב על שפת און שקר - מקבל לשון הרע ועידי שקר. מזין - מאזין, מי שהוא משקר מאזין על לשון הוות.

(ו) עטרת זקנים - כשרואים בני בניהם הולכין בדרך טובה. ותפארת בנים אבותם - כשאבותיהם צדיקים היא תפארת הבנים.

(ז) שפת יתר - דברי גאוה. אף כי לנדיב - וכל שכן שלא נאה שפת שקר לנדיב.

(ח) אבן חן - כשהאדם בא לפני הקדוש ברוך הוא ומפייסו בדברים ושב לו, אבן חן ומרגליות היא בעיניו. אל כל אשר יפנה ישכיל - בכל מה שיבקש ממנו מצליחו.

(ט) מכסה פשע מבקש אהבה - אם יחטא איש לאיש, וזה מכסה עליו ואיננו מזכיר לו חטאתו ואינו מראה לו פנים זועמות, גורם לו שיאהב אותו. ושונה בדבר - שנוטר איבה ומזכירו: כך וכך עשית לי! מיד מפריד אלוף - אז מפריד ממנו אלופו של עולם שהוא הקדוש ברוך הוא, שהזהירו "לא תקום ולא תטור" (וי' יט, יח).

(י) תחת גערה במבין - תחת זו טעמו למעלה בתי"ו, מה שאין כן בכל המקרא, לכך אני אומר שהיא שם דבר כמו "חתת" (בר' לה, ה), וכן פירושו: הכנעת גערה ניכרת במבין יותר ממאה מכות שמַכּין את הכסיל. 
<תחת גערה במבין - תחת גערה באדם מבין טובה מהכות כסיל מאה. תחת הטעם למעלה תחת התי"ו ולא כמו אל תירא ואל תחת (דברים א) שטעמו בחי"ת אלא למעלה תחת התי"ו ראשון לומר שהוא שם דבר שאי אפשר לפותרו לשון תפעל לומר תכניע את האדם אלא תכנע היא בעצמה. ולכך שינה את נקודתה לומר שהוא שם דבר: (רש"י תלמוד בבלי מסכת ברכות דף ז עמוד א)>

(יא) אך מרי יבקש רע - כלומר: מי שכל דבריו מרי וסרבנות הוא יבקש רע תמיד.

(יב) פגוש דוב שכול באיש - טוב לאדם שיפגע בו דוב משכל, ואל יפגע בו אחד מן הכסילים המסיתים אותו לסור לעבודה זרה.

(יד) פוטר מים ראשית מדון - המתחיל במריבה הוא כפותח חור בגדרי אגפי אמת המים והמים יוצאין בו, והחור הולך ומרחיב. כן המדון הולך וגדל תמיד. ולפני התגלע - קודם שתתגלע חרפתך נטוש את הריב (ראה סנה' ו, ב).

(טז) למה זה מחיר ביד כסיל לקנות חכמה - ללמוד תורה? ולב אין - ואין בלבו לקיימה, ואינו לומד תורה אלא לקנות שם.

(יז) בכל עת אוהב הרע - לעולם הוי אוהב רעים, לקנות אוהבים. ואח לצרה יולד - לעת הצרה יולד לך הרע כאח, לעזור לך ולהשתתף בצרתך.

(יח) אדם חסר לב תוקע כף - ערבות ממון. דבר אחר: תוקע כף למינים כדי ללכת בדרכיהם, והרי כבר עורב ערובה לפני רעהו - כבר ערב להקדוש ברוך הוא לשמור מצותיו.

(יט) אוהב פשע - לפשוע בחבירו. אוהב מצה - להתקוטט ולריב. מגביה פתחו - מדבר בגאוה, כמו "שמור פתחי פיך" (מי' ז, ה).

(כב) לב שמח ייטיב גהה - כשהאדם שמח בחלקו, פניו מאירין.

(כג) שוחד מחק רשע יקח - הקדוש ברוך הוא מקבל דברי הכנעה ופיוס מחק הרשעים, כלומר: בסתר בינו לבינם. להטות ארחות משפט - להפוך דינו מרעה לטובה.

(כד) את פני מבין חכמה - החכמה לפני מבין הוא. ועיני כסיל בקצה ארץ - לומר: אין החכמה מצויה לפני כי רחוקה היא ממני; איך אוכל לִשְנות סדר נזיקין שהוא שלשים פרקים, מסכת כלים - שלשים פרקים, מסכת שבת - עשרים וארבעה פרקים. אבל לחכם הוא דבר קל: היום שונה שני פרקים ומחר שנים, ואומר: כך עשו אותן שהיו לפני מעולם.

(כה) כעס לאביו בן כסיל - כגון ירבעם - כעס הוא להקדוש ברוך הוא. וממר ליולדתו - לכנסת ישראל, שהחטיא אותם.

(כו) גם ענוש לצדיק לא טוב - לא אמר הקדוש ברוך הוא למחות שם ישראל מעל הארץ, כי לא טוב בעיניו לענוש כולם. להכות נדיבים עלי (בנוסחנו: על) יושר - להכות הטובים שבהם שהיו נדיבים עלי יושר, שנאמר "והשארתי בישראל שבעת אלפים כל הברכים אשר לא כרעו לבעל" (מ"א יט, יח). נדיבים עלי יושר - דוגמת האמור במקום אחר "ונדיב נדיבות יעץ והוא על נדיבות יקום" (יש' לב, ח), נמצא "נדיב" על "נדיבות".

(כז) חושך אמריו - מי שהוא יודע דעת אינו מרבה בדברים. יקר רוח - מונע דברים איש תבונה.


פרק יח
(א) לתאוה יבקש נפרד - מי שהוא נפרד מהקדוש ברוך הוא שלא לשמור מצותיו, לתאות לבו, ויצרו הרע הוא רודף, וסוף בכל תושיה יתגלע - בין חכמים תגלה חרפתו. ורבותינו דרשוהו (ראה נזיר כג, ב) בלוט שנפרד מאברהם על תאות לבו, שנאמר "ויבחר לו לוט את כל ככר הירדן" (בר' יג, יא). כל המקרא הזה על שם ניאוף נאמר, וסופו נתגלה קלונו בבתי כנסיות ובבתי מדרשות: "לא יבא עמוני ומואבי" (דב' כג, ד).

(ב) כי אם בהתגלות לבו - כי אם בגלוי לבו, הוא חפץ לגלות מה שבלבו.

(ג) ועם קלון תבוא חרפה - מי שבוחר בקלון וניאוף, חרפה היא לו.

(ד) דברי פי איש - כל 'איש' שבמקרא לשון גבור גדול בגבורה הוא. מקור חכמה - כנחל נובע וכמים עמוקים.

(ה) שאת פני רשע לא טוב - כאשר פירשו רבותינו (ראה יומא פז, א): לא טוב להם לרשעים שנושאים להם פנים בעולם הזה ונפרעין מהן לעולם הבא. טוב וגו' - טוב להם לצדיקים שמכריעין להם כף מאזנים לחייבם בעולם הזה ונפרעין מהן בחייהן לעולם הבא. ולפי פשוטו - כמשמעו.

(ו) שפתי כסיל יבואו בריב - כל דבריו באים בלשון תגרה. ופיו למהלומות יקרא - קורא ליסורין להביאם עליו.

(ח) דברי נרגן כמתלהמים - מהלומות.

(ט) גם מתרפה במלאכתו - פורש מן התורה והוא תלמיד חכם. לבעל משחית - לשטן.

(י) מגדל עוז שם יי' בו ירוץ צדיק ונשגב - והוא מתחזק.

(יא) וכחומה נשגבה - עשרו לו בחדרי משכיתו. מפני שהבית נרצף ברצפת אבנים הסוככים על הארץ, קרוי 'אבן משכית'.

(יד) רוח איש - רוח גבר שהוא איש גבור ואינו נותן דאגה בלבו ומקבל כל הבא עליו בשמחה ובחבה. יכלכל מחלהו - אין כחו סר מעליו.

(טז) מתן אדם ירחיב - כפשוטו. ומדרשו (ראה במ"ר יג, יז): בנותני צדקה מדבר, שמרחיב לו חלקו לעתיד לבוא, וגם בחייו לפני גדולים ינחנו, ואומרים עליו שהוא חשוב.

(יח) ובין עצומים יפריד - אלו בעלי דינין, כמו "הגישו עצומותיהם" (יש' מא, כא). ובמשנה (ראה סנה' לא, ב): שנים שנתעצמו בדין. על שם שמריבותם עצומות קרוים עצומים, או לשון 'חוזק' או לשון 'אוטם', כמו "עוצם עיניו" (יש' לג, טו).

(יט) אח נפשע מקרית עוז - יש אח נפשע מאחיו ומאבד במרדו קרית עוז, כגון לוט באברהם (ראה בר' יג), עשו ביעקב (ראה בר' כז, מא - מג). ומדינים כבריח ארמון - ומריבה שביניהם מפרידתם לעולם כבריח זה שנועלים בו שערי ארמון, שלא יכנסו בו (ראה נזיר כג, א - ב).

(כא) ואהביה יאכל פריה - אוהב את לשונו ומרגיל לתורה אוכל שכרה בעולם הזה (ראה תנח' מצורע ב).

(כב) מצא אשה מצא טוב - מצא תורה. וכמשמעו: אשה טובה. ויפק רצון - ויוציא; זה פשוטו. דבר אחר: אדם שמצא אשה ומצא טוב ויפק רצונו, אותו האיש מוציא רצון מהקדוש ברוך הוא. רבי יוסף קרא.

(כג) תחנונים ידבר רש - דרך זה בכך ודרך זה בכך; למדך דרך ארץ, שאע"פ שעשיר יענה עזות, הרש ידבר תחנונים. וכן הענין הרב לתלמיד.

(כד) איש רעים להתרועע - אדם שקונה לו רעים עוד יבוא יום שיצטרך להם ויקרבהו. ואם תאמר: מה בכך - יש אוהב דבק מאח, שיקרבהו יותר מקרוביו ואחיו.


פרק יט
(ב) גם בלא דעת נפש לא טוב - אין טוב לאדם שהוא בלא תורה. ואץ ברגלים חוטא - החוטא רופס ודש העונות בעקביו, ואומר: קל הוא זה, אעבור עליו. ורבותינו פירשו (ראה עירובין ק, ב): גם בלא דעת - בכופה את אשתו לתשמיש המטה בעל כרחה. ואץ ברגלים חוטא - זה הבועל ושונה. דבר אחר (שם): זה המהלך על גבי עשבים בשבת.

(ג) אולת אדם תסלף דרכו - בעונו בא לו הרע, כי באולתו תסלף דרכו ועבר עבירות ונפרעין ממנו, ובבוא לו הצרה זועף לבו על הקדוש ברוך הוא וממהר אחר מדת הדין, כגון אחי יוסף שאמרו "מה זאת עשה אלהים לנו" (בר' מב, כח; ראה תענית ט, א).

(ד) הון יוסיף רעים רבים - אוהבים רבים. ויש לפותרו במי שלמד תורה.

(ו) רבים יחלו פני נדיב וכל הרע - הכל נעשים רעים לאיש מתן; יש לפותרו בנותני צדקה ויש לפותרו במרביצי תורה.

(ז) כל אחי רש - קרוביו. אף כי מרעהו רחקו - וכל שכן מרעיו ושושביניו ואוהביו. מרדף אמרים לא המה - אומר: פלוני ופלוני קרובי ופלוני ופלוני מרעי, והכל דברי הבל. ויש לפותרו במי שהוא רש בתורה ובמעשים טובים: מרדף אמרים לא המה - מחזר להורות הלכה ולאו בידו. והמדרש פותרו (ראה ב"ר פד, ז) ביוסף, שהיה מוציא על אחיו דבה ואמר לאביו שהן חשודין על אבר מן החי, לכך שנאוהו. ונקרא רש לפי שהיה מוציא דבת שקר עליהם. ומחזר אחר אמרים לא המה - לו קרינן. ומרדף אמרים - להנאתו. ולענין יוסף: לו המה, כי עליו חזרו דבתו: הוא היה אומר שהיו אוכלים אבר מן החי, והכתוב מעיד עליהם אפילו בשעת הקלקלה היו שוחטין שעיר עזים, שנאמר "וישחטו שעיר עזים" (בר' לז, לט). הוא אמר שהיו מזלזלין בבני השפחות, לכך "לעבד נמכר יוסף" (תה' קה, יז). הוא אמר שהיו נותנים עיניהם בבנות הארץ, אמר הקדוש ברוך הוא: חייך שאני מגרה בך את הדוב, לכך "ותשא אשת אדוניו" וגו' (שם בר' לט, ז).

(י) לא נאוה לכסיל תענוג אף כי לעבד - קל וחומר הוא, שאין נאה שעבד ימשול בנדיבים.

(יא) שכל אדם האריך אפו - כמו 'להאריך', אם עשה כן, שכל הוא לו, ותפארתו הוא שיעבור על מדותיו.

(יב) נהם ככפיר זעף מלך - הקדוש ברוך הוא.

(יג) ודלף טורד - דלף גשמים היורד בבית ומטריח וטורד ליושבי הבית, כך מדיני אשה רעה.

(טו) עצלה תפיל תרדמה - העצלות מביאה לידי, שינה; זו היא המליצה. אבל המשל - על המתעצל בתלמודו; סוף ששואלין דבר חכמה ממנו והוא נרדם. ונפש רמיה תרעב - סוף שיהא עני; וכן הרמאי בתלמודו, לעשות תורתו חבילות, סוף שהוא ישכח.

(טז) שומר מצוה שומר נפשו בוזה דרכיו ימות - שאינו נותן לבו לשקלן.

(יז) מלוה יי' חונן דל וגמולו ישלם לו - כשיחלה ויטה למות, צדקתו מליצה עליו לפני מדת הדין, לומר: העני היתה נפשו מפרכסת לצאת ברעב וזה פרנסה והחזירה לגופה, אף אני אחזיר לו נפשו.

(יח) יסר בנך כי יש תקוה ואל המיתו אל תשא נפשך - אל תכהו מכת מות.

(יט) גדל חמה נשא עונש וגו' - אם תעביר על חמתך ותציל את שונאך אם ראית רעה באה לו, עוד תוסיף ימים וטובה.

(כב) תאות אדם חסדו - עיקר שהבריות מתאוים לאדם בעבור חסדו. וטוב רש מאיש כזב - ואם איש כזב הוא ומבטיח ואינו עושה, טוב איש רש ממנו.

(כג) ושבע ילין - הירא את השם, שלא יפחד בשום רעה.

(כד) טמן עצל ידו בצלחת - ביורה חמה, שכשיעברוה מן האוּר ופינוה רקנית, מחמם ידו בתוכה. ודומה לו "בשלו בסירות ובדודים ובצלחות" (דה"ב לה, יג). ומשום רבינו יצחק הלוי שמעתי: בצלחת - מלשון תרגום "ויבקע" (בר' כב, ג): "וצלח", בשעת הצנה והגליד, על שם שהקור והַגְּליד מבקעין וצולחים הידים. ואני שמעתי: בצלחת - קרע החלוק, שקורין 'פאנדאדורי' בלעז, כלומר: טומנה בחיקו. 

(כה) לץ תכה ופתי יערים - על מכות פרעה ומלחמת עמלק החכים יתרו ונתגייר (ראה תנח' יתרו ג).

(כו) משדד אב יבריח אם - מבריח אם. בן מביש ומחפיר - דרכיו; על ידי שראתה שרה את בן הגר המצרית משחק לעבודה זרה וגילוי עריות, גרם זה שנשתלחה אמו, "וירע הדבר מאד בעיני אברהם" (בר' כא, יא; ראה תוס' סוטה ו, ו).

(כז) חדל בני לשמוע וגו' - מקרא קצר הוא וזהו פירושו: חדל בני לשגות מאמרי דעת בשביל לשמוע מוסר. חדל לשגות - כמו 'מלשגות', וכן "וחדל לעשות הפסח" (במ' ט, יג), וכן "כי חדל לספור" (בר' מא, מט).

(כח) עד בליעל יליץ משפט - יעיד לאדם מליצת משפטי יסורין ומיתה. ופי רשעים יבלע און - האון יבלעהו.

(כט) נכונו ללצים - הקדוש ברוך הוא זימן לו שפטים של צרעת לזה הלץ המספר בלשון הרע (ראה במ"ר יג, ד).


פרק כ
(ב) נהם ככפיר אימת מלך מתעברו - מכעיסו. (ג) כבוד לאיש שבת מריב - לנוח ממריבה. וכל אויל שאינו שבת מריב תגלה קלונו. (ד) מחרף עצל לא יחרש - מפני הצנה יושב העצל ואינו עושה מלאכה ואינו עוסק בתורה. (ה) מים עמוקים עצה בלב איש - הלכה בלב חכם סתומה. ואיש תבונה ידלנה - ותלמיד נבון בא ודלה אותה ממעיו. (ו) רב אדם יקרא איש חסדו - הרבה יש בני אדם הבוטחים אל אוהביהם המבטיחים אותם חסד וקוראים להם בעת דוחקם. ואיש אמונים מי ימצא - המבטיח ועושה. איש חסדו - המבטיח לו לעשות חסד. (ח) מלך יושב על כסא דין - יש לפרשו כנגד הקדוש ברוך הוא, ויש לפרשו כנגד שופטי אמת. (יב) אוזן שומעת ועין רואה וגו' - כלומר: מעשה ידיו הם, והוא חפץ באוזן שומעת מוסר ועין הרואה את הנולד. (יג) אל תאהב שנה פן תורש - כי תֵעָשה רש. (יד) רע רע יאמר הקונה - הקונה תורה על ידי הדחק ויסורי רעבון, אומר: אוי לי על רעה זאת והצרה הזאת. וכשהולך לו מלא חכמה אז יתהלל על הצער שנצטער. ואוזל לו - והולך לו. (יז) ערב לאיש לחם שקר - ניאוף אשת איש. ואחר ימלא פיהו חצץ - אבנים דקות, וכן "ויגרס בחצץ" (איכה ג, טז). (יח) מחשבות בעצה תכון ובתחבולות עשה מלחמה - אם באת להלחם כנגד השטן, בא בתחבולות תשובה ותפלה ותענית. (יט) גולה סוד הולך רכיל ולפותה שפתיו - המדבר חלקות לפתותך ולהסיתך. (כ) מקלל אביו ואמו ידעך נרו באשון חשך - בהנשיף ובהשחיר החשך, כלומר: בבא הרעה. (כא) נחלה מבוהלת בראשונה - שנבהל למהר וליטול תחלה, כגון בני גד ובני ראובן שמהרו לטול חלקם בעבר הירדן ודברו בבהלה, שנאמר "גדרות צאן נבנה למקנינו פה וערים לטפנו" (במ' לב, טז) - עשו את העיקר טפל, שהקדימו צאנם לטפם (ראה תנח' מטות ז). ואחריתה לא תבורך - שגלו כמה שנים קודם שאר השבטים, כמו שמפורש ב'סדר עולם' (סע"ר כב) ובמדרש רבי תנחומא (ראה תנ"ב מסעי י); "בשנת שתים לאחז ויער יי' את רוח מלך אשור" וגו' (ראה דה"א ה, כו), ושאר שבטים גלו בשנת שש לחזקיהו היא התשיעית להושע בן אלה (ראה מ"ב יז, א - ו). (כה) מוקש אדם ילע קודש - כשאדם נכשל ונוקש בעבירות, מקלקל את קדושתו; כמו "ושתו ולעו" (עו' א, טז). ואחר נדרים לבקר - צריך אדם לחזור אחר קרבנות, לנדור ולהביא ולבקש על נפשו. (כו) מזרה רשעים - פרעה וחילו. מלך חכם - הקדוש ברוך הוא. וישב עליהם אופן - גלגל מדתם השיב עליהם: "וינהגהו בכבדות" (שמ' יד, כה) - כנגד "והכבד את לבו" (שמ' ח, יא). (כז) נר יי' נשמת אדם - הנשמה שבקרבו מעידה עליו בדין (ראה פס"ר ח). (כט) תפארת בחורים כחם - כמו שתפארת בחורים כחם, כן הדרת זקנים שיבה. (ל) חבורות פצע תמרוק ברע - דרשו רבותינו (יל"ש מש' תתקנט): הממרק עצמו לדבר עבירה, סוף בא לידי פצעים וחבורות. ומכות חדרי בטן - זה הדרוקן.


 פרק כא
(ב) כל דרך איש ישר בעיניו ותוכן - ומונה. (ד) רום עינים - גסות הרוח. ורחב לב - חפץ למלאות תאות לבו, הוא ניר של רשעים - חרישותם ומחשבותם הוא חטאתם. (ה) מחשבות חרוץ - אדם ישר המתהלך באמת ובמשפט חרוץ. אך למותר - להצלחה ולריוח באות. וכל אץ - דוחק את השעה. (ו) פועל אוצרות - להרבות הון. בלשון שקר הבל נדף וגו' - מוקשי מות הם לו. (ז) יגורם - יגור אותם. (ח) הפכפך דרך איש וזר - איש והוא זר, סר מן המצוה, דרכו הפכפך. (ט) ובית חבר - שנכנס לבית חבירו לדבר עם אשתו. ומדרש אגדה (ראה אדר"ן לד, ו; סנה' קג, ב): ניבא שסוף השכינה להסתלק מעל ישראל שהם כאשת מדינים. ובית חבר - בית שמחברים בו רֵעים להקדוש ברוך הוא, כגון צלם שהעמיד מנשה בהיכל יי' (ראה מ"ב כא, ז). (יא) בענש לץ יחכם פתי - על ידי יסורי הלצים הפתאים מתחכמים ושבים בתשובה. (יב) משכיל צדיק - צדיקו של עולם, הוא הקדוש ברוך הוא, נותן לב להכרית בית רשע, כגון זֵכר עמלק. (יד) מתן בסתר - צדקה. ושוחד בחק - אף זו צדקה. יכפה אף חמה עזה. (טו) שמחה לצדיק עשות משפט - שמחה להקדוש ברוך הוא לעשות דין בצדיקים כדי לזכותם לחיי העולם הבא, ושמחה לצדיק שהקדוש ברוך הוא מביא יסורין עליהם כדי שיזכו לעולם הבא. כך נדרש במדרש תהלים (שו"ט ג, א). ומחתה היא לפועלי און - לפי שאין נותנין לב לשוב ואין היסורין מועילין להן, ומצטערין ולא להועיל. (טז) אדם תועה מדרך השכל - פורש מן התורה. בקהל רפאים - בעדת גיהנם (ראה ב"ב עט, א). (יז) איש מחסור - מי שאוהב שמחת משתה תמיד. (יח) כופר לצדיק רשע ותחת ישרים בוגד - צדיק נחלץ ורשע בא תחתיו (ראה ירוש' ברכות ט, א [יג, א]), כגון מרדכי והמן (ראה אס' ז, ט - י). (יט) טוב שבת בארץ מדבר - גם זה על סלוק השכינה נאמר. (כ) וכסיל אדם - וכסילות של אדם. (כב) עיר גבורים עלה חכם - זה משה רבינו שעלה לבין המלאכים גבורי כח. ויורד וגו' - תורה (ראה ממ"ש כא, כב). (כד) יהיר - גס רוח, סופו להיות לץ שאינו חש לשמוע מוסר. (כו) וצדיק יתן - כל צרכי ביתו שהקדוש ברוך הוא מזמן לו. (כז) אף כי בזמה יביאנו - וכל שכן כשהוא מביאו להרשיעו, ובעצה רעה, כגון קרבנות בלעם ובלק, שלא היו מביאים אלא לקלל את ישראל (ראה במ' כג). (כח) ואיש שומע - שקבל מה שכתוב בתורה "לא תענה ברעך" וגו' (שמ' כ, יג). לנצח - תמיד. (כט) העז איש רשע בפניו - הרשע מראה עזותו בשעת כעסו. בפניו - מלשון "אף" (מש' כט, כב). (ל) אין חכמה וגו' - אין כל חכם ונבון חשוב לנגד יי'; כל מקום שיש חלול השם, אין חולקין כבוד לרב (ראה ברכות יט, ב).


 פרק כב
(א) נבחר שם מעשר רב - שם טוב. מכסף ומזהב - נבחר חן טוב. (ב) עושה כולם יי' - כשעני אומר לעשיר: פרנסני, והוא עונה קשות, עושה כולם יי' - הקדוש ברוך הוא עושה אותם חדשים, לזה עני ולזה עשיר (ראה תמורה טז, א). (ג) ערום ראה רעה - עונש של עבירה, ונסתר ולא עבר עבירה. (ד) עקב ענוה - בשביל הענוה יראת יי' באה. דבר אחר: ענוה עיקר, והיראה טפילה ועקב לה, מדרס לרגליה (ראה ירוש' שבת א, ג [ג, ג]). (ה) צנים פחים - כמו "לצנינים בצדיכם" (במ' לג, נה); "ובאו עליך הוצן" (יח' כג, כד); לשון גדודים ולסטים. צנים פחים הם טמונים בדרכי המעקש דרכיו, כלומר: יסורים מוכנים לו. שומר נפשו ירחק מהם - שמיישר מעשיו ינצל מהם. (ו) חנוך לנער - לפי מה שתלמד לנער ותחנכהו בדברים, אם לטוב אם לרע, גם כי יזקין לא יסור ממנה (ראה ממ"ש כב, ו). (ז) עשיר ברשים ימשול - עם הארץ צריך לתלמיד חכם לעולם (ראה שבת קלט, א). (ח) זורע עולה יקצר און - לפי זריעתו קצירתו, לפי פעולתו יהיה קבלת משכורתו. ושבט עברתו יכלה - קנה השבולת שלו כלה והולך לו. יש אומרים: שבט חמתו, שרודה בני אדם, כלה והולך לו, לפי שמפסיד את יכולתו. (י) גרש לץ - יצר הרע. (יא) אוהב טהר לב חן שפתיו - מי ששפתיו חן, רעהו מלך - הקדוש ברוך הוא אוהבו ומחבבו (ראה ב"ר מא, ה). (יג) אמר עצל ארי בחוץ - איך אצא ללמוד תורה? (יד) שוחה עמוקה פי זרות - פי עבודה זרה. זעום יי' - מי שהקדוש ברוך הוא שונאו נופל ונכשל בה. זעום - נזוף מלפניו. (טז) עושק דל להרבות לו - עושר, נותן לעשיר - סוף שנותן ממונו לאומות העולם העשירים, ואך למחסור הוא בא. (יז) הט אזנך שמע דברי חכמים - ללמוד תורה מחכם כל שהוא. ולבך תשית לדעתי - ואם רבך רשע, לא תלמוד ממעשיו (ראה חגיגה טו, ב). (יח) כי נעים - יהי לך לאחר זמן אם תשמרם ותצפנם בבטנך, שלא תשכחם; ואימתי יהיו שמורים בלבך? בזמן שיכונו על שפתיך - כאשר תוציאם בפיך (ראה עירובין נד, א). (יט) להיות ביי' מבטחך הודעתיך - אני מודיעך שתבטח ביי' ותעסוק בתורה, ולא תאמר: איך אבטל ממלאכתי ואיך אתפרנס? (כ) הלא כתבתי לך שלשים - תורה ונביאים וכתובים (ראה ממ"ש כב, כ). (כא) להודיעך קושט - "שלישים כתבתי לך" (לעיל, כ), כדי שתבין מתוכם. קושט אמרי אמת - להשיב אמרים אמת. לשולחך - לשואלך הוראה. (כב) אל תגזל דל - אל תגזלנו כי תראנו דל, בעבור שהוא דל, ואין לו כח לעמוד נגדך. (כג) כי יי' יריב ריבם וקבע - ויגזול את הנפש. קובעיהם - גוזליהם. ובלשון ארמי 'קביעה' - 'גזילה' במסכת ראש השנה (כו, א - ב): אתא ההוא גברא לקמיה אמר ליה: קבען פלניא וכו'. (כד) אל תתרע - אל תתחבר, לשון 'רֵעוּת'. (כה) פן תאלף - פן תלמד. (כו) אל תהי בתוקעי כף בעורבים משאות - הלואות, כמו "משאת מאומה" (דב' כד, י). (כח) אל תסג גבול עולם - אל תשג אחור מנהג אבותיך. ואמרו ז"ל (ראה תו"כ קדושים פרשתא א פרק ג, ב): המניח כלכלה תחת הגפן בשעת בצירה כדי שיפול בתוכו הפרט, על זה נאמר: אל תסג גבול וגו'. תסג - כמו "יסוגו אחור" (תה' קכט, ה).


 פרק כג
(א) כי תשב ללחום - לאכול. בין תבין - תן לבך לדעת מי הוא, אם עינו צרה או יפה. (ב) ושמת שכין בלועך - בלחייך; אם ראית עינו צרה, אל תאכל משלו. אם בעל נפש אתה - אם רעבתן אתה ותאב לאכול, טוב לתחוב סכין בין שניך. ורבותינו דרשו (ראה חולין ו, א) בתלמיד היושב לפני רבו; אם יודע ברבו שיחזיר לו תשובה על כל דבר שישאלהו, ידקדק וישאל שמועתו, ואם לאו - ישתוק. (ג) אל תתאו למטעמותיו - אלא פרוש ממנו ולך לפני רב הגון, ולא תביישהו בשאלות, אחר שלא ידע להשיב. (ד) אל תיגע להעשיר - לעשות גירסתך חבילות חבילות, כי סוף שתשכחנה. (ה) התעיף עיניך בו - כרגע, שתכפול עיניך לעמצו, ואין אותה גירסא מצויה בך. התעיף - כמו "וכפלת" (שמ' כו, ט): "ותעיף" (ת"א). (ז) כי כמו שער בנפשו - שער זה נקוד חציו פתח וחציו קמץ וטעמו למטה, לכך הוא פֹּעל ולא שם דבר; שאם היה שם דבר היה קמץ וטעמו למעלה ככל 'שער' שבמקרא. ופתרונו: כאלו שפך האוכל הזה מרה בנפשו של רע העין (ראה לעיל, ו), כן הוא. שער - מן לשון "התאנים השערים" (ראה יר' כט, יז), המרים. (ח) פתך - שאכלתו בביתו, סוף שתקיאנה מפני הבושה. ושחת דבריך הנעימים - חַנּוֹת שהחזקת ודברת לו דברים רכים, הכל אבדת. (י) ובשדי יתומים - בלקט שכחה ופאה הראוי להם. (טז) בדבר שפתיך מישרים - על ידי שחכם לבך. (יז) אל יקנא לבך בחטאים - בהצלחתם, להיות רשע כמותם (ראה ברכות ז, ב). (יח) כי אם יש אחרית - אם זה משמש בלשון 'אשר', כלומר: אשר בעבור זה יש אחרית תקוה אליך. (יט) שמע אתה בני וחכם ואשר בדרך לבך - מאחר שתתחכם תוכל ללכת בדרכי לבך, כי לב חכם לא ישיאך לעבירה. (כא) כי סובא וזולל יורש - יתמסכן (ראה ת"י). וקרעים תלביש נומה - העצלות והתנומה תלביש אותך בגדים קרועים. (כג) אמת קנה - ואם לא תמצא ללמוד בחנם למוד בשכר, ואל תאמר: כשם שלמדתי בשכר, כך אלַמְּדנה בשכר (ראה בכורות כט, א). (כז) ובאר צרה - 'אשטריינא' בלעז. (כח) אף היא כחתף - פתאום. ובוגדים באדם תוסיף - מרבה בישראל בוגדים ליי'. (כט) למי אוי למי אבוי - לשון צעקה ויללה. למי מדינים למי שיח - למי שיש לו מדינים עם הבריות ושיחה יתירה לו, אוי ואבוי, כי ברב דברים רב פשע (ע"פ מש' י, יט). למי חכלילות עינים - מרוב יין מאדימים עיניו, וגנאי הוא (ראה תנח' שמיני ה). (ל) ממסך - ממזג, והוא שם דבר כמו "ממכר" (וי' כה, יד). לחקור ממסך - שחוקרין ובודקין היכן מוכרין יין טוב. (לא) אל תרא יין כי יתאדם - אל תתן בו עיניך. כי יתן בכוס עינו יתהלך במישרים - המרבה שכרות, כל עבירות דומות לו למישור, כל הדרכים ישרים בעיניו. בכוס - בכיס כתיב, כלומר: השותה נותן עין בכוס והחנוני - בכיסו של זה (ראה יומא עד, ב - עה, א). (לב) יפריש - לשון עקיצה, 'פויינט' בלעז; "במלמד הבקר" (שו' ג, לא) - תרגום: "בפרש תורי" (ת"י); ובגמרא (ראה ב"מ פ, א): דנקיט פרשא; 'אגוילון' בלעז. ויש פותרין (ראה ממ"ש כג, לב): מפרישו מן החיים. (לג) עיניך יראו זרות - כשתשתכר, היין בוער בך ומשיאך להביט בזונות. (לד) והיית - משוגע (ע"פ דב' כח, לד). כשוכב בלב ים וכשוכב בראש חבל - תורן הספינה נע לפול ממנו. (לה) הכוני בל חליתי וגו' - כשיקץ מיינו אינו מרגיש בכל הרעות שעברו עליו, וחוזר לשתות.


 פרק כד
(ה) גבר חכם בעוז - איש חכם הוא תמיד בעוז. (ז) ראמות לאויל חכמות - מין אבן יקרה שאינה מצויה, כמה דתימא "ראמות וגביש" (איוב כח, יח); כלומר: כל חכמה דומה לכסיל כאבן יקרה וכמרגליות לקנות, לומר: איך אעסוק בתורה, מתי תעלה בידי? אבל החכם שונה היום מעט ולמחר מעט (ראה דב"ר ח, ג). (ח) מחשב להרע - חורש תחבולות רשע, לו בעל מזמות יקראו - גורם לו רע, שהבריות קוראים לו: בעל מזמות - עצת רשעים. (ט) זמת אולת - עצת אולת חטאת לבעליה. ותועבת לאדם לץ - ליצנות היא המתעבת את האדם על הקדוש ברוך הוא ועל הבריות. (י) התרפית - מן התורה. ביום צרה צר כחכה - מלאכי השרת לא יהיו מאמצין כחך. זה מדרש חכמים (ראה ממ"ש כד, י). ולפי פשוטו: התרפית ביום צרת אהובך לעמוד מנגד, צר כחכה - ביום פורענותך, דכתיב "אם החרש תחרישי" וגו' (אס' ד, יד). (יא) הצל לקוחים וגו' - להציל את הלקוחים למות, את המטים להרג. אם תחשוך מלהצילם, על זה אמרתי "צר כחך" (לעיל, י). (יב) כי תאמר - שמא תאמר; וזהו כי משמש בלשון 'דלמא'. (יג) אכל בני דבש - כלומר: דרך בני אדם לאכול דבש כי טוב הוא, אף כן דעה חכמה לנפשך - וכשם שאתה רודף לאכול דבש, כן תהא רודף לדעת חכמה. אם מצאת - אותה, אז יש אחרית. (יט) אל תתחר - להיות כמותם; כמו "איך תתחרה" (יר' יב, ה); "כי אתה מתחרה בארז" (יר' כב, טו). (כא) ירא את יי' בני ומלך - ירא את המלך, ובלבד שלא יסירך מיראת יי', ולעולם יראת יי' קודמת. עם שונים אל תתערב - האומרים: שתי רשיות יש. (כב) ופיד שניהם - שבר עבודה זרה ושבר עובדיה. (כג) גם אלה לחכמים - כל הדברים שבענין שלמטה אמורים לחכמים היושבים בדין, שלא יכירו פנים במשפט כי לא טוב (ראה תנח' משפטים ד). (כו) שפתים ישק - ראוים כל שפתים לנשקו. (כז) הכן בחוץ - זה מקרא. ועתדה בשדה - זו משנה. אחר ובנית ביתך - זו גמרא. דבר אחר: כמשמעו: בתחלה קח לך שדות וכרמים, ואחר כך ועתדה, לשון "עתודים" (בר' לא, י) - שים לך בהמות בשדה, ואחר ובנית ביתך - תקח אשה (ראה סוטה מד, א). (כח) והפתית בשפתיך - תתפתה לרעך בדבורך. (ל) איש עצל - שאינו חוזר על גרסת תלמודו. (לא) קמשונים - חוחים. כסו - נכסו. חרלים - גדולים מקמשונים, והרי הם חדים כקוצים. וגדר אבניו נהרסה - כך מי שאינו חוזר על תלמודו, מתחלה משכח ראשי פרקים, וסוף מחלף דברי חכמים מזה לזה (ראה אדר"ן כד, ו), שאומר על טהור טמא ועל טמא טהור, והוא מחריב את העולם. (לד) מתהלך רישך - הדברים שאתה רש מהם יבואו לך במרוצה.


 פרק כה
(א) גם אלה משלי שלמה אשר העתיקו - חזר לדורשם; כשנתמנה חזקיהו למלך והוא הושיב תלמידים בכל עיר, כדאמרינן בפרק 'חלק' (סנה' צד, ב): בדקו מדן ועד באר שבע ולא מצאו עם הארץ. העתיקו - החזיקו. (ב) כבוד אלהים הסתר דבר - כגון 'מעשה מרכבה' (ראה יח' א) ו'מעשה בראשית' (ראה בר' א). וכבוד מלכים חקור דבר - כשאתה דורש בכבוד מלכים או בכבוד חכמים שעשו סיגים לתורה ובגזרות שגזרו בהם, יש לך לחקור ולדרוש ולשאול טעם לדבר; אבל כשתדרוש ב'מעשה מרכבה' וב'מעשה בראשית' ובחוקים הכתובים בתורה, כגון חוקים ודברים שהשטן מקטרג עליהם ומשיב עליהם, כאכילת חזיר וכלאי כרם ושעטנז, אין לך לחקור רק להסתיר, ולומר: גזרת מלך הוא. (ג) אין חקר - לרום שמים ולעומק הארץ וללב מלכים אין חקר, שכמה דינים באים לפניהם וכמה מלחמות, וצריכים לתת לב לכולם. ואם כל הלשונות מדברים וכל הידים כותבין, אינן יכולין לכתוב זאת. (ד-ה) הגו סיגים מכסף - משוך, כמו "כאשר הוגה מן המסילה" (ש"ב כ, יג); כשם שאין הכלי של כסף יוצא למלאכת צורף עד שיוציאו ממנו סיגים של נחשת שבו, כך אין צבור נפטרין מעונש עד שיוציאו מתוכם הרשעים ויעשו בהם דין. (ו-ז) אל תתהדר לפני מלך - להראות כבודך ולהתגאות לפני מלך או לעמוד לפני מי שגדול ממך, כי טוב שיאמרו לך: עלה הנה! משתבוא בלא רשותו, ויאמרו לך: צא! אשר ראו עיניך - שדבר זה אמת. (ח) פן מה תעשה - פן תבא לידי לא תדע מה לעשות באחריתה. (ט) ריבך ריב את רעך - ואם על כרחך אתה צריך לריב ולהוכיח עם רעך, מכל מקום, סוד אחר אל תגלה - לא תזכיר לו דופי אבותיו שמתו, שאין הכל יודעין אותו ואתה תגלהו (ראה סנה' מד, ב). (י) פן יחסדך שומע - "חרפת מצרים" (יהו' ה, ט) מתרגמינן: "חסודא דמצראי" (ת"י); פן יחסדך השומע, ויקראך 'מוציא דבה'. (יא) תפוחי זהב - כעין כפתורין מצויירין על משכיות כסף. משכיות - כלים המצופין בכסף, כמו "ושכותי כפי" (שמ' לג, כב). דבר דבור על אפניו - על כנו; ודוגמתו "נשאתי אימיך אפונה" (תה' פח, טז) - מבוססת ומיושבת בקרבי. ואין זה מגזרת 'אופן וגלגל' (ראה יש' כח, כז - כח), שאלו כן, היה נקוד פת"ח תחת הפ"א כמו "האופנים" (מ"א ז, לב), ולא יפול בו נקודת חטף קמץ. (יב) נזם זהב וחלי כתם - עדי קבוצת זהב, כמו "ותעד נזמה וחליתה" (הו' ב, טו); "כמו חלאים" (שה"ש ז, ב). כתם - לשון תכשיט זהב, וכן "כתם פז" (שם ה, יא). (יג) כצנת שלג - כקור ימי שלג שאדם מתאוה לו בימי קציר; ולא שלג ממש, שהשלג לא טוב הוא בשעת קציר. (יד) נשיאים ורוח וגו' - כאשר יהיה תוחלת שוא כשהשמים מתקשרים בעבים והרוח מנשבת ואדם מצפה שיבא גשם ולא בא, והם מצטערים וכלות עיניהם, כך איש מתפאר לומר: כך וכך צדקה אתן ליד גבאי, והוא משקר, וכלות עיני עניים למתנתו ואינה באה. (טו) באורך אפים יפותה קצין - בעוד שהקדוש ברוך הוא מאריך אפו ואינו נפרע, יתנו לב החוטאים לפתותו בתשובה ותפלה. ולשון רכה - בתפלה ותחנונים. תשבר גרם - עצם קושי הגזרה. (טז-יז) דבש מצאת וגו', הוקר רגלך - כשם שאם מצאת דבש והוא מתוק לחכך, אתה צריך שלא תאכל ממנו פן תשבענו והקאתו, כך הוקר רגלך מבית רעך - אע"פ שהוא מקרבך, מנע מלבא שם יום יום, פן ישבעך וישנא אותך. ולענין מדרשו (ראה חגיגה ז, א): אל תהי רגיל לחטוא שוגג ולהביא תמיד חטאות ואשמות לבית יי' שנקרא 'רֵעַ לישראל'; דכתיב "זה דודי וזה רעי" (שה"ש ה, טז). (יח) מפיץ וחרב - שם כלי מלחמה. (יט) שן רעה - רצוצה. מועדת - כמו "ולא מעדו קרסולי" (תה' יח, לז). מבטח בוגד - מכזב בו ביום צרתו כשן רצוצה ומועדת. (כ) מעדה בגד ביום קרה - "בגד עדים" (יש' סד, ה): בגד מוסר, כלי שהוא ראוי להסירו מעליו לפי שהוא בלוי; כדמתרגמינן "ויסר" (בר' ח, יג): "ויעדי" (ת"א). וזה פתרונו: בגד בלוי הרי הוא ביום קרה כחומץ על נתר. נתר - מין אדמה רכה, כגון אדמה שלנו הנקרא 'קרידא', והיו חוקקים אותה ועושין כלים; ואם יפול בו חומץ, ממסמסו ונשחת; אף שר בשירים על לב רע - דומה לשניהם. ומה הוא שר בשירים? זה המלמד תורה לתלמיד רשע אשר אין בלבו לקיימה (ראה חולין קלג, א). (כא) אם רעב שנאך - כמשמעו. ורבותינו פירשוהו (ראה סוכה נב, א - ב) על יצר הרע: אם רעב הוא ואומר לך להשביעו בעבירות, משוך את עצמך לבית המדרש והאכילהו מלחמה של תורה, וכן השקהו מים - מימיה של תורה. (כב) כי גחלים - הם לו שאתה חותה ושואב מן המדורה לתת על ראשו. חותה - כל שאיבת גחלים מתוך ההסק קרי חותה, כדאמר "לחתות אש מיקוד" (יש' ל, יד). ויי' ישלם לך - ישלימנו עמך, שלא יתגבר עליך. (כג) רוח צפון תחולל גשם - תוליד ותברא את הגשם. ופנים נזעמים תחולל לשון סתר - לשון הרע גורם שיהיו פני הקדוש ברוך הוא נזעמים. וכן דמיון פתרון המקרא: רוח צפון עשויה לחולל גשם, ולשון סתר עשויה לפנים נזעמים. (כד) טוב שבת על פנת גג - על סלוק השכינה נאמר (ראה איכ"ר פתיחתא כה). מאשת מדינים - כנסת ישראל שהרשיעו את מעשיהם והקניטו להקדוש ברוך הוא. ובית חבר - בית שחברו בו צלמים לשכינה. (כה) על נפש עיפה - עשויה להשיב נפש עיפה. ושמועה טובה - אף היא שוה להם; וכן יעקב: "ותחי רוח יעקב אביהם" (בר' מה, כז). (כו) מעין נרפש - עכור ברגלים. צדיק מט לפני רשע - כשהצדיק מט לפני הרשע ויָרֵא להוכיח על פניו דרכו, שנאוי הדבר כמעין נרפש ומקור נשחת. (כז) אכול דבש - לאכול דבש יותר מדאי. רמז הדבר לדורש ב'מעשה מרכבה' (ראה יח' א) וב'מעשה בראשית' (ראה בר' א) לגלות לרבים, ועמי הארץ מלגלגים על הדברים, ושואלים מה למעלה מה למטה. וחקר כבודם כבוד - והיכן החקר ראוי להיות? בדברי חכמים, אשר כבודם כבוד בגזירותיהם, יש לשאול מה טעם גזרו כך, ולמה סייגו בכל גזירה וגזירה.


 פרק כו
(א) כשלג בקיץ - בשעה ששוטחין התאנים בחמה ליבשן ולעשות קציעות; כדאמר "הלחם והקיץ לאכול הנערים" (ש"ב טז, ב). (ב) כצפור לנוד - שהוא נד, וכדרור שהוא חוזר לקנו. כן קללת חנם לא תבוא - למי שהוציאה בפיו. דרור - הוא עוף הנקרא 'רונדלע' בלעז, ונקרא דרור - שדרה בבית כבשדה. (ג) שוט לסוס - הוא עשוי, ואף שבט נכון לגו כסילים - יסורין מוכנין לרשע (ראה שמ"ר ט, ח). (ד-ה) אל תען כסיל - בדברי ריב ומצה, פן תשוה לו. ענה כסיל - הבא להסיתך לעבודה זרה, הודע לו אולתו, פן יהיה חכם בעיניו. וטעם שני פסוקים אלו מפורש בתוכם: אל תען - בדבר שתשוה לו אם תענהו; ענה כסיל - בדבר שאם לא תענהו יהיה חכם בעיניו. (ו) מקצה רגלים חמס שותה - מי ששולח דברים ביד כסיל הוא מקצה רגלי שלוחים הרבה, לחזור ולשלוח לתקן מה שעיות הראשון, אשר שלחו בתחלה; ושותה חמס - שחבירו זועף עליו על שליחות הכסיל. (ז) דליו שוקים מפסח - גבהו, כמו "דלו עיני" (יש' לח, יד); השוקים של כל אדם נראין לפסח גבוהים ממנו. ודבר זה משל בפי כסיל, האומר אותו על לימוד החכמה: איך אנו באים ללמוד החכמה? נפלאה וגבוהה היא ממנו! המשל אומר: דליו שוקים מפסח. (ח) במרגמה - 'פרונדולא' בלעז. שאבן שצוררין בו, לא להתקיים היא שם, שעומדת להזרק; כך הנותן לכסיל כבוד - אינו של קיימא. ורבותינו ז"ל דרשו (ראה חולין קלג, א) על המלמד תורה לתלמיד שאינו הגון, שהוא כזורק אבן למרקוליס. (ט) חוח עלה ביד שכור - כחוח שהוא נדבק ביד שכור, כן המשל האמור למטה (להלן, י) נדבק בפי הכסיל להיות להם לחוח ולקוץ מכאיב. ומהו המשל? (י) רב מחולל כל - הקדוש ברוך הוא ברא את הכל ודן את הכל; ככסיל כחכם, אין אנו צריכין לשום חכמה. ושוכר כסיל - לא כבשר ודם שלא ישכור אלא פועלים בקיאים ולא ישכור אלא העוסקים במלאכתו; אבל הקדוש ברוך הוא מחולל כל ושוכר הכסילים ושוכר עוברי דרכים הבטלנים מכל מלאכה. ומדרש אגדה: ושוכר כסיל - מלשון "ויסכרו מעינות תהום" (בר' ח, יב), ולשון "עושי שכר" (יש' יט, י): הקדוש ברוך הוא סוכר מזל כסיל המשמש בימות החמה מתשרי ואילך, ומאז הוא סוכר וסוגר כל עוברי הים מלילך בו עד הפסח. ובדברי רבי משה ראיתי: רב מחולל כל - עשיר יש לו פעולות הרבה, ואם שוכר כסיל במלאכתו, הנה הוא כשוכר כל עוברי דרך שרואין בקלקול המלאכה, להורות איך יתכן ואיך יש לו לפעול; ודבר ריק הוא, ואינו ענין כאן. (טו) בצלחת - ביורה חמה נותן ידו, מפני הקור. (טז) משיבי טעם - חכמים. (יז) מחזיק באזני כלב - העובר להתעבר על ריב לא לו הרי הוא כאוחז באזני כלב, הגורם שישכנו על חנם. (יח) כמתלהלה - כמתיגע לירות זיקים של אש, כמו "ובזיקות בערתם" (יש' נ, יא), מלשון 'זקוקים דינור'. דבר אחר: זיקים - 'פרונזולאש' (בלעז), מלשון "אבני קלע" (זכ' ט), וכן בגמרא (ראה ב"מ צד, א): זיקתא פסיק לן; ויורה חצים ומות. (יט) כן איש רמה - מפתה ומסית את חבירו מדרכי חיים לדרכי מות, וכשחבירו מרגיש שהוא מתעה אותו, אומר: מצחק אני (ראה ב"ר נג, יא). (כ) באפס עצים - כלומר שני דברים אלו שוין: כשם שבאפס עצים תכבה אש, כך באין נרגן של לשון הרע המסכסך בעלי ריב, ישתוק מדון. (כא) פחם לגחלים ועצים לאש - פחם של אש עשוי להבעיר גחלים עמומות ועצים עשוין להסיק אש, ואיש מדון - לחרחר ריב (ראה ממ"ש כו, כא). (כב) כמתלהמים - לשון 'מתלחמים'. ורבותינו ז"ל פרשו (ראה ספ"ד כד) כמתלהמים: 'כמת להם': דברי המרגלים היו להם למיתה. חדרי בטן - היא מיתת הדרוקן. (כג) מצופה על חרש - כסיגי כסף המדובקים על החרש שצורפין אותו בו, והוא מבהיק כאלו הוא כסף, ואין בו תועלת, כן שפתים דולקים ולב רע - הרודפים אחר הבריות להסיתם בחלקות ומדברים אחד בפה ואחד בלב. ולב רע - נראין כאוהבין והם אויבים. דולקים - כמו "דלקת אחרי" (בר' לא, לו). (כד) ינכר שונא - בדבורו מתנכר השונא, שלא יכירו שהוא שונא; 'דישקנויישט' בלעז. (כו) תכסה שנאה - העושה מעשיו במחשך ומכסה במשאון, שהוא חושך, את הדבר השנאוי להקדוש ברוך הוא, סוף שהקדוש ברוך הוא מגלה רעתו בקהל, שיכירו בו שהוא רשע (ראה סוטה ט, א). (כז) כורה שחת - כגון בלעם, שהשיא עצה לבלק על ישראל והפיל מהם עשרים וארבעה אלף (ראה במ' כה, ט), ובא למדין לתבוע שכרו ונהרג ביד ישראל (ראה במ' לא, ח). וגולל - כלומר: סופו של המעמיד מכשול, שיכשל בו. וגולל אבן - מגללו ממקום למקום, שיכשלו בו בני אדם. ואגדה פותרו (ראה אג"ב כו, א) באבימלך שהרג שבעים אחיו על אבן אחת, וסוף מת באבן, שנאמר "ותשלך אשה אחת פלח רכב... ותרץ גלגלתו" וגו' (שו' ט, נג). (כח) ישנא דכיו - מי שמקבל לשון הרע שונא את הנדכאים תחתיו, שכן על לשון הרע רדף שאול לדוד והרג נוב. ופה חלק - פה של חלקלקות. יעשה מדחה - עושה דיחוי, שדוחה את מקבלו מעל הקדוש ברוך הוא.


 פרק כז
(א) אל תתהלל - אל תתפאר עכשיו בדבר שעתיד להיות ליום מחר. כי לא תדע מה ילד יום - שמא היום יולד שום רעה, שיבטל מחשבות מחר. (ג) ונטל - משא. וכעס אויל - שהאויל מכעיס להקדוש ברוך הוא, גורם להביא כעס לעולם. (ד) ושטף אף, ומי יעמוד - לפני קנאתו של קנא ונקם. (ו) ונעתרות - לשון גודל, כמו "העתרתם עלי" (יח' לה, יג). (ז) תבוס נופת - תרמוס ברגל, כמו "נבוס קמינו" (תה' ד, ו). כל מר מתוק - כל דבר מר, מתוק לה. ויש לפותרו בתלמוד תורה: המראה את עצמו כשבע, שאינו מתאוה לדברי תורה לתאות נפש, תבוס נופת - אף הטעמים המיושבים על הלב אינם חשובים עליו; והמתאוה לה, אפילו דברים הבאים לו במרירות וביגיעה הם מתוקים לו. (ח) נודדת מקנה - שהולכת ומטלטלת, כן האיש הנודד ממקומו - תלמיד חכם הנודד מן הלמוד, מלחזור על גרסתו. (ט) שמן וקטרת - ריח שמן אפרסמון וריח קטרת משמחין לב. ומתק רעהו מעצת נפש - מי שחברו מקרבו וממתק לו בדבריו, הוא טוב ממה שנפשו יועצתו. דבר אחר: ומתק רעהו - המכשיר מעשיו, שהן מתוקין להקדוש ברוך הוא, טוב לו ממה שהוא ממלא תאות לבו. (י) רעך ורע אביך - הקדוש ברוך הוא שנקרא 'רֵע לישראל', ורע אביך - שחיבב את אבותיך. אל תעזב - אם עזבת, יבא עליך פורענות. ובית אחיך - אל תבטח בבני עשו וישמעאל שיקרבוך! מצינו (ראה תנח' יתרו ה): כשגלו ישראל לבבל היו אומרים למוליכיהם בקולר: בבקשה מכם, הוליכונו בדרך אחינו בני עשו וישמעאל; והיו בני ישמעאל יוצאים לקראתם ומקדמין אותם במיני מלוחים ונודות נפוחים. מאח רחוק - טוב שישכון ביניכם הקרוב לקוראיו (ראה תה' קמה, יח), משתבואו אצל אח שנתרחק, לאמור "יקרבו ימי אבל אבי" וגו' (בר' כז, מא). (יא) חכם בני - התחכם בני. ושמח לבי - ותהא לבי שמח בך. (יב) ערום ראה רעה - רואה פורענות הבאה על הארץ ונסתר הימנה, שמשך ידו מן העבירה. ופתאים לא נסתרו אלא עברו בדרך רעה, ונענשו - ונפסדו. (יג) כי ערב זר - אדם שנעשה ערב, גורם שאמר הדיין למלוה: קח בגדו! (ראה ב"מ קטו, א). (יד) מברך רעהו - יש משבח את חבירו יום יום, והברכה נהפכת לקללה, שאומרים עליו שהוא וותרן בממונו ועשיר, והכל באין ושואלין ממנו, והמלכות מתגרת בו לגבות ממון. כך נדרש במסכת ערכין (טז, א). ועוד יש במדרש רבי תנחומא (תנח' בלק כד): כנגד בלעם שהיה מברך את ישראל בקול רם, שנאמר "וישא משלו" וגו' (במ' כג, יח), לשון נשיאות קול, וסופו יעץ להחטיאם. (טו) דלף טורד - גשם הנוטף מן הגג לתוך הבית וטורד את בני הבית. ביום סגריר - יום הגשם, שהכל נסגרים בבתיהם. ואשת מדינים נשתוה - שניהם שוין (ראה יבמות סג, ב). (טז) צופניה צפן רוח - מי שסבור לשומרה מתזנותיה, צפונת רוח הוא; כשם שאי אפשר לצפון הרוח, כן היא, לא תצפנה. ושמן ימינו יקרא - קורא הוא הצרעת לבוא עליו עד שיגרשנה, כמצורע המטהר בשמן בבהן ידו הימנית (ראה וי' יד, יז). (יז) יחד פני רעהו - יחד תלמידי חכמים מחדדין זה לזה בהלכה (ראה תענית ז, א). (יח) יאכל פריה - וכן שומר אדוניו יכובד, ויאכל פרי מעלליו. (יט) כמים הללו - הפנים שאתה מראה לתוכן, הן מראות לך. כן לב האדם לאדם - חברו; לפי מה שאדם יודע שחבירו אוהבו, כן הוא מראה לו פנים (ראה ממ"ש כז, יט). (כ) שאול ואבדון לא תשבענה - מלקבל את הרשעים לתוכם, כשם שעיני האדם רשע לא תשבענה מלשוט אחר יצר הרע, מלמלאות תאותו. (כא) מצרף - כלי עשוי לצרוף כסף והכור עשוי לבחון זהב, ואיש נצרף ומתחשב לפי מהללו - על ידי שהבריות מהללות אותו במעשיו הטובים, נבחן לרבים, אם טוב אם רע. (כב) הריפות - חטים הנידוכים במכתש. מכתש - אסיתא (ראה חולין נב, א), 'מורטיור' בלעז. בעלי - הוא בוכנא (ראה שם), 'פילון מורטרו' בלעז; על שם שמעלין אותו ומכין בו תמיד נקרא עלי. (כג) פני צאנך - אל יקלו בעיניך להתבונן בם תמיד מה הם צריכים. (כד) כי לא לעולם חוסן - שאם אתה עשיר בכסף ובזהב, שמא לא יתקיים לעולם, לכך אל תבזה דברים קטנים שלך. (כה-כו) גלה חציר - כשגלה החציר בימי ניסן ויראה הדשא ונאספו עשבים לצמוח, אז ייטיב לך, שיהיו גזותיהם של כבשים ללבושך. ומחיר שדה - יְשַווּ לך העתודים, כי תאכל הבשר ותמכור העורות. (כז) ודי פרנסתך ללחמך וללחם ביתך - תסתפק בחלב העזים. הרי מליצתו. והמשל כן הוא: "פני צאנך" (לעיל, כג) - הרב המתמנה על הצבור, ישאם בחיקו וינהלם לאט (ע"פ יש' מ, יא), "כי לא לעולם חסן" (לעיל, כד), ובזאת יאכל פירותהם, והקרן קיימת. "גלה חציר" (לעיל, כה) - כשיתפשטו שמועותיו ותגדל התורה על ידו, אז יהיו הכבשים האלה לבושו (ראה לעיל, כו) - יהיו התלמידים לו לשם, ולבוש הוד והדר.


 פרק כח
(א) נסו ואין רודף רשע - נסו הרשעים כשיבא אידם ויפלו בדבר קל מאין רודף. וצדיק - אמיץ לבו (ע"פ עמ' ד, טז) בהקדוש ברוך הוא ככפיר אשר יבטח בגבורתו. (ב) בפשע ארץ רבים שריה - שזהו פורענות לארץ, בהיות קציניה רבים הרודפים רק אחר בצעם. ובאדם מבין - ובשביל אדם מבין יתארך הפורענות מלבוא. (ג) גבר רש - דיין עם הארץ, עושק דלים בדין על שאינו מתון בדין, הרי הוא כמטר הסוחף את השדה ואין עושה פירות. סוחף - שוטף; ובמשנה (כתובות ז, ח): 'נסתחפה שדהו', וכן "נסחף אביריך" (יר' מו, יט) - נשטפו ומעדו וכשלו. (ה) אנשי רע לא יבינו משפט - אינם משימים לב לפורעניות העתידות, שיתבוננו בה וישובו מדרכם וינצלו. ומבקשי יי' יבינו כל - טובה ורעה. משפט - 'יושטיצא' בלעז; כך פירש רבי תנחומא (ראה תנ"ב בראשית לז) על דור המבול. (ו) טוב רש - אף עני שבתורה. והולך בתומו - במעשים טובים. (ז) ורועה זוללים - מחבר לו זוללים, והוא לשון 'רָעים'. (ח) מרבה הונו בנשך ותרבית לחונן דלים - הרשות שומעין עליו שהוא מתעשר בלא משפט, ונוטלין ממונו, ובונין בו גשרים ומתקנין בו הדרכים, וזהו חנינת דלים. כך דרשו רבי תנחומא (תנ"ב משפטים ה). (י) בשחותו - מלשון 'שחת'. (יא) איש עשיר ודל מבין - כנגד רב ותלמיד הוא מדבר, שהתלמיד חוקר ועל ידו הרב מתחכם. (יב) יחופש אדם - יתחפש בכל מיני עלילות. (יג) ומודה ועוזב - מודה פשעיו ועוזבם מִשוּב בם עוד. (יד) מפחד תמיד - דואג מעונש, ובכך מתרחק מעבירה. (טו) ארי נוהם - הוא להם. ודוב שוקק - 'נהימה' לארי ו'שקיקה' לדוב - שניהם לשון צעקה. (טז) חסר תבונות - מתוך שהוא חסר תבונה הוא רב מעשקות, כי אינו נותן לב על חייו ומרבה לעשוק; שהרי השונא בצע יאריך ימים. (יז) אדם עשוק בדם נפש - שיש עליו עושק דם; הוא המחטיא את חבירו ואבדה נפשו על ידו. עד בור ינוס - עד יום מותו ינוס לעזרה, שיתכפר לו, ואל יתמכו בו - משמים להספיק בידו לשוב, שלא יהא הוא בגן עדן ותלמידו בגיהנם; כך נדרש במסכת יומא (פז, א). (יח) יפול באחת - ברעה אחת, ואין תקומה למפלתו. (יט) ישבע ריש - עניות. (כ) איש אמונות - הנותן מעשרותיו באמונה, שאין עֵד בדבר אלא הקדוש ברוך הוא, רואה ומרבה לו ברכה. ואץ להעשיר - דוחק השעה להתעשר בשל עניים. (כא) יפשע גבר - המטה משפט. (כב) נבהל להון - ממהר להרבות הון וגוזל תרומותיו ומעשרותיו (ראה תנח' בהר א). כי חסר יבואנו - חסרון יבא לו, שהמארה משתלחת במעשי ידיו. (כג) מוכיח אדם וגו' - על עבירות שבידו ומפרישו מהם. אחרי חן - לאחר זמן חן ימצא בעיניו יותר ממחליק לשון. מצינו בבראשית רבה (ב"ר מד, ה): כל מקום שנאמר 'אחרי' - אינו אלא מופלג, 'אחר' - סמוך. בתנחומא (תנ"ב הוספה לפרשת דברים ב) על "אלה הדברים" (דב' א, א): מוכיח אדם אחרי - זה משה שהוכיח את ישראל אחר הקדוש ברוך הוא, שנקראו 'אדם', שנאמר "אדם אתם" (יח' לד, לא), ונאמר בו "כי מצאת חן בעיני" (שמ' לג, יז); ממחליק לשון - זה בלעם, האומר לישראל דברים מתוקנים "מה טובו אהליך יעקב" (במ' כד, ה). משה מכריז: "השמרו לכם פן יפתה" (דב' יא, טז), ובלעם מכריז ומחניף: עשו תאותכם ואינו מקפיד! "לא איש אל ויכזב" (במ' כג, יט) - באומות, אבל בכם אומר ולא יעשה (ראה שם). ושלמה צוח על שניהם: "נאמנים פצעי אוהב ונעתרות נשיקות שונא" (מש' כז, ו). (כד) גוזל אביו - הקדוש ברוך הוא, ואמו - כנסת ישראל: המחטיא את הרבים, שגוזל הקדוש ברוך הוא, מפריד ממנו בניו וגוזל מהם טובה. משחית - ירבעם (ראה סנה' קב, א). (כה) רחב נפש - להשיג כל תאותו. יגרה מדון - מגרה עליו מדת הדין. (כז) נותן לרש - צדקה. אין מחסור - להרבות לו צדקה. וכן הרב שאינו מונע תורה מפי התלמיד.


 פרק כט
(א) מקשה עורף - מלשמוע. פתע ישבר - מהר ישבר. (ג) ורועה - מחבר לו זונות. ורבותינו אמרו (ראה עירובין סד, א): האומר שמועה זו נאה - אשננה, וזו אינה נאה - לא אשננה. וסיוע במקרא, שאין 'זונות' במקרא מלא אלא זה בלבד. (ד) יעמיד ארץ - אם שופט אמת הוא יעמיד ארץ. ואיש תרומות - איש גאות, שאינו חש להיות מתון בדין. ורבותינו אמרו (ראה כתובות קה, ב): אם הדיין דומה למי שאינו צריך לקנות אוהבים וליקח שוחד, הוא יעמיד ארץ, ואם דומה לכהן השואל תרומות על הגרנות, הוא יהרסנה. (ה) מחליק - מדבר חלקות. (ו) בפשע איש רע - יבא מוקש. וצדיק - שלא הלך בדרכיו, ירון ושמח. (ז) דין דלים - ייסורי דלים ומה הם צריכים, ונותן להם לב. (ח) יפיחו - ילהיבו, כלהבת אש הנפוח ברוח. (ט) איש חכם נשפט - מתוכח עם האויל. ואין נחת - בין מראה לו פנים זעופות בין שמראהו פנים שוחקות, אין נחת לא בזו ולא בזו, אינו מוצא קורת רוח. מצינו באמציה, שהראה לו הקדוש ברוך הוא פנים שוחקות ומסר בידו אדום, ובשובו מהכות ויבא את אלהיהם ולהם השתחוה (ראה דה"ב כה, יא - יד); לאחז הראה הקדוש ברוך הוא פנים זועפות ומסרו ביד מלכי ארם, ויזבח לאלהי דמשק כי אמר אלהי ארם מעזרים להם (ראה דה"ב ב, כח, יט - כג). (י) יבקשו נפשו - לשון חבה; ונראה שכן הוא, כמה שאמר דוד לאביתר: "אשר יבקש את נפשי יבקש את נפשך" (ש"א כב, כג) - מי שיגמול לי חסד יגמול לך. ואין הפותרים מודים לי. (יא) באחור ישבחנה - כשיוציא הכסיל כל רוחו, בא החכם וישפילנו במענה לשונו. ודומה לו "משביח שאון ימים" (תה' סה, ח); "בשוא גליו אתה תשבחם" (תה' פט, י). (יג) ואיש תככים - איש מזימות, בעל תורה. ורבותינו (ראה ויק"ר לד, ד) פירשו: תלמיד שאמר לרב: השניני פרק אחד, ומלמדו. (טו) ונער משולח - ששלחו אביו ללכת בדרכי לבו, סופו מביש אמו - ישמעאל, על שהיה רשע, גרם לשרה שאמרה לאברהם "גרש את האמה" וגו' (ראה בר' כא, י ותוס' סוטה ו, ו). (יח) באין חזון יפרע עם - כשגורמין ישראל שהנבואה מסתלקת מהם, על ידי שהם מלעיבים בנביאים (ע"פ דה"ב לו, טז), יפרצו בם פרצות ויוצאין לתרבות רעה. (יט) כי יבין ואין מענה - כיון שרואהו שמוכיחו, שותק, והוא חוזר ומקלקל; לכך צריך ליסרו במכות ועונשין. ולא דבר על עבד ממש, אלא על כל הממרים דברי השופטים. (כ) אץ בדבריו - ממהר ונבהל להשיב. תקוה לכסיל ממנו - יש לכסיל תקוה יותר ממנו. (כא) מפנק מנער עבדו - יצר הרע. מנון - שליט, וכן "לפני שמש ינון שמו" (תה' עב, יז); וכן כל 'נין' שבמקרא, שהנין קם תחת אביו לשלוט בנכסיו. (כב) איש אף יגרה מדון - כמשמעו. מדון - מדת הדין. (כג) יתמוך כבוד - יקרב אל הכבוד ותומך בו תמיד. (כד) אלה ישמע - שמשביעין אותו: אם ראית פלוני שגנב לי כך וכך; ומתוך שהוא חולק עמו, אינו מגיד. (כה) חרדת אדם יתן מוקש - מסורס הוא: מוקש, עבירה, יתן חרדה לאדם. דבר אחר: כמשמעו: מתוך שאדם צר עין, וחרד, אם יעשה צדקה, יצטרך אל הבריות; חרדה זו תתן לו מוקש. והראשון נוח לי. (כו) פני מושל - לדון לפניו. ומיי' משפט איש - אם יזכה או אם יתחייב. ובמושלים דבר הכתוב. (כז) ישר דרך - אדם שהוא ישר בדרכיו.


 פרק ל
(א) אגור בן יקה - דברי שלמה שאגר את הבינה והקיאה; כך פירשוהו חכמים (ראה תנח' וארא ה). המשא - נבואה זו אמר על כן. נאם הגבר לאיתיאל - אמר הגבר, זה שלמה, המשא הזה על עצמו, בשביל איתיאל - על שסמך על חכמתו להרבות זהב וסוסים ונשים שהוזהר מלהרבות. וכן אמר: איתיאל ואוכל - ארבה נשים ולא יסירו את לבבי, ארבה זהב ולא אסור, ארבה סוסים ולא אשיב את העם מצרימה (ראה דב' יז, טז - יז). לאיתיאל ואוכל - בשביל שאמר: 'אתי אל', ואוכל לעשות ולא אכשל. לאיתיאל - על איתיאל, כמו "ואמר פרעה לבני ישראל" (שמ' יד, ג) - על בני ישראל. (ב) כי בער אנכי - על שסמכתי על חכמתי בדבר שהקדוש ברוך הוא דאג, שמא יבוא לידי עבירה. (ג) ולא למדתי חכמה, ולא דעת קדושים ידעתי - שגרעתי או הוספתי על דברי משה. (ד) מי עלה שמים - כמשה. מי אסף רוח - פיח הכבשן (ראה שמ' ט, י). מי צרר מים - "קפאו תהומות, נצבו כמו נד" (שמ' טו, ח) - בתפלתו של משה. מי הקים - את המשכן, שבהקמתו נתבססו כל אפסי ארץ. כך נדרש בפסיקתא (פר"כ א, ד). מה שמו ומה שם בנו - אם תאמר: כבר היה דוגמתו, אמור: מה שם בנו? איזו משפחה יצאה ממנו, ונדע מי הוא? כי תדע - אם תדע מי הוא; ואיך לא יראת לעבור על דבריו?! (ה) כל אמרת אלוה צרופה - מזוקקה, ולא כתב דבר שלא לצורך, והיה לי ליזהר. (ו) פן יוכיח בך ונכזבת - יוכיח על פניך, שעל ידי תוספתך אתה בא לידי עבירה, וכל שכן אם תגרע. (ז) שתים שאלתי מאתך - עכשיו מדבר לפני הקדוש ברוך הוא. (ח) ראש - דלות. הטריפני - לשון מזון, וכן "טרף נתן ליראיו" (תה' קיא, ה). (ט) פן אשבע - מתוך עושר, וכחשתי בהקדוש ברוך הוא מרוב גאוה. ומהו הכחשה? ואמרתי מי יי' - כלומר: אין אלהים. ותפשתי שם אלהי - להרגיל להשבע בו לשקר. (י) אל תלשן עבד - אל תמסור דין על אדם לצעוק עליו להקדוש ברוך הוא, ואפילו הוא רשע אשר אביו יקלל, וכל התועבות האמורות כאן בו. וראיה לדבר מהושע בן בארי, כדאיתא בפסחים בפרק 'האשה' (פז, א), שהלשין את ישראל ואמר: החליפם באומה אחרת! אמר לו הקדוש ברוך הוא: "קח לך אשת זנונים" (הו' א, ב). (יג) דור מה רמו עיניו - זה גסות הרוח. (יד) דור חרבות שיניו - החיצונות. מתלעותיו - שניו הפנימיות. ומאכלות - סכינים. (טו) לעלוקה - מנחם (מחברת: 'עלק') פתר לעלוקה - כמשמעו; למדנו שהוא ערבי. והפותרים אומרים שהוא לשון שאוֹל ומורד. וכן במדרש תהלים (שו"ט לא, ט) למדנו כן, שפותר שתי בנות - גן עדן וגיהנם; זו אומרת: תנו לי צדיקים, וזו אומרת: תנו לי רשעים. ארבע לא אמרו הון - הרבה יש לנו. (טז) ועוצר רחם - תשמיש. (יז) ליקהת אם - לקמטים הנקבצים ונקהין בפני אמו, לשון "יקהת עמים" (בר' מט, י) - קבוצת עמים; והיו"ד יסוד, כמו "יפעת" (ראה יח' כח, ז); "ויעלת חן" (מש' ה, יט). יקרוה - לשון "תנקר" (במ' טז, יד); "נקרת הצור" (שמ' לג, כב); 'פורייר' בלעז. יבא העורב שהוא אכזרי על בניו, ויקרוה, ולא יאכלנה ולא יהנה בה, ויבא נשר שהוא רחמני על בניו ויאכלנה ויהנה בה. העורב אכזרי הוא, כמו שנאמר "לבני עורב אשר יקראו" (תה' קמז, ט), והנשר רחמני, שנאמר "ישאהו על אברתו" (דב' לב, י; ראה תנח' עקב ב). (יח) נפלאו ממני - נכסו משחלפו מעיני, ואיני יודע להיכן הלכו, שממהרין להסתר מן העין. (כ) ומחתה - כופה פיה למטה, כדכתיב "כאשר ימחה הצלחת מחה והפך על פניה" (מ"ב כא, יג). אכלה - לשון נקיה דבר הכתוב (ראה יומא עה, א). (כח) שממית - 'אריניא' בלעז. בידים תתפש - בידה היא אוחזת ומתדבקת בכותלים (ראה ב"ר סו, ז). (כט) מטיבי צעד - הולכים ומצליחים בגבורתם. (לא) זרזיר מתנים או תיש - לא ידעתי מהו, ולפי המשמע היא חיה תשושת כח מתנים. ומלך אלקום - לא ידעתי מה הוא לפי פשוטו. ומדרש אגדה פותרין חמש פרשיות אלו של ארבע ארבע דברים כנגד ארבע מלכיות; לפי שנתאמצה ממשלתן על ישראל בעון שעברו על חמשה חומשי תורה, הזכירם חמשה פעמים: "שאול ועוצר רחם" (לעיל, טז) - שאול - מלכות בבל, שנאמר בנבוכדנצר "הרחיב כשאול נפשו" (חב' ב, ה); "ועוצר רחם" - זו היא מדי שבימיהם עצרו רחמים מישראל, שנאמר "להשמיד להרוג ולאבד" (אס' ג, יג). "ארץ לא שבעה מים" (לעיל, טז) - זו יון, שלא שבעה מלגזור גזרות רעות על ישראל. "ואש לא אמרה הון" (שם) - נגד עשו, שעשה בחימה בוערת על ישראל, שאמרו להשמיד טף ונשים ביום אחד (ע"פ אס' ג, יג). וכן "דרך הנשר" (לעיל, יט) - זו בבל, "הנשר הגדול... ארך האבר" (יח' יז, ג). "נחש" (לעיל, יט) - זו מדי. "דרך אניה בלב ים" (שם) - זו יון, שהיא קלה בגזירותיה. "דרך גבר בעלמה" (שם) - זו פרס שאמרה "לעולם אהיה גברת" (? יש' מז, ז). "כן דרך אשה מנאפת" (לעיל, כ) - זו הרעה גרמה להם לכנסת ישראל שנאפה לעבודה זרה, וכדי הוא הפורעניות לבוא לה. "ואמרה לא פעלתי און" (שם) - כדאמר "הנני נשפט אותך על אומרך לא חטאתי" (יר' ב, לה). "רגזה ארץ" (לעיל, כא) - ארץ ישראל. "תחת עבד" (לעיל, כב) - זה נבוכדנצר שהיה עבד למרודך בלאדן וכותב אגרותיו, כדגרסינן בחולין (? ראה סנה' צו, א). "ונבל כי ישבע לחם" (שם) - זה אחשורוש שעשה משתה מאה ושמונים יום (ראה אס' א, ד). "שנואה כי תבעל" (לעיל, כג) - כנגד יון. "ושפחה כי תירש גברתה" (שם) - זה עשו, שהיה לו לעבוד ליעקב ונהפך הדברים. "הנמלים עם לא עז" (לעיל, כה) - זו בבל, שנאמר "הן ארץ כשדים זה העם לא היה" (יש' כג, יג). "ויכינו בקיץ לחמם" (לעיל, כה; ראה סנה' צו, א) - נבוכדנצר עשה כבוד אחר להקדוש ברוך הוא בימי מרודך בלאדן אשר שלח ספרים לחזקיהו וכתב שם: שלם למלכא חזקיהו, שלם לקרתא דירושלם, שלם לאלהא רבא. ונבוכדנצר כותב אגרותיו היה, ולא היה שם אותו היום; וכשבא וספרו לו מה שעשו, אמר להם: אלהא רבא קריתו ליה וכתביתו ליה בסוף? רץ אחר השליח והחזירו. בשביל אותו מרוצה זכה למלכות; הרי שהכין בקיץ לחמו כדרך הנמלה. "שפנים עם לא עצום" (לעיל, כו; ראה ממ"ש ל, כו) - זה מדי ופרס. וישימו בסלע ביתם - שבנו בית המקדש. "שממית בידים תתפש" (לעיל, כח; ראה ב"ר סו, ז) - זה עשו שנאמר "והידים ידי עשו" (בר' כז, כב). בהיכלי מלך - שנכנס להיכל מלך והחריבו. "ליש גבור בבהמה" (לעיל, ל; ראה ממ"ש ל, כח) - זה נבוכדנצר, שנאמר "עלה אריה מסובכו" (יר' ד, ז). זרזיר מתנים - זו מדי ופרס, שזרזו מתניהם והרגו לבלשצר ונטלו מלכות בבל. או תיש - זה יון שנקרא תיש, שנאמר "והצפיר השעיר" הוא "מלך יון" (דנ' ח, כ). ומלך אלקום עמו - זו אומת ארם, שאמר "אני ואפסי עוד" (ע"פ יש' מז, ח), אין נצב לעומתו, אלקום - אין עומד עמו. (לב) אם נבלת בהתנשא - אם נתנבלת על ידי חבירך, שחירפך וגנית את עצמך, סופך להנשא בדבר. ואם זמות - בלבך להתקוטט, שים יד על פה ושתוק. (לג) כי מיץ חלב - כי כאשר תצא חמאה על ידי מיץ חלב, ודם על ידי מיץ החוטם, יותר מדי, כן יצא ריב על ידי מיץ אפים של כעס. מיץ - סחיטה, 'פרימדורא' בלעז, כמו "וימץ טל" וגו' (שו' ו, ל). ורבותינו פירשו (ראה יל"ש משלי תתקסד): "אם נבלת" (לעיל, לב) עצמך על דברי תורה, לדרוש ולשאול ספיקותיך לרבך, ואפילו נראית לו כשוטה בלא לב, סופך שתהא מנושא; "ואם זמות" (שם) - אם שמת זמם על פיך וחסמת אותו ולא שאלת לו הכל, סופך כשישאלך דבר הלכה, תתן "יד לפה" (שם) ותאלם, שלא תדע לענות כלום בו. כאשר מיץ חלב יוציא חמאה, כן מיץ אפים - שרבך כועס בך שלא הבינות מהר, ואתה מתנבל עליה - סוף יוציא מפיך אחר זמן הלכות רבות והוראות.


 פרק לא
(א) דברי למואל מלך - דברי שלמה המלך שאמר 'למו הקדוש ברוך הוא', כלומר: בשביל שהעוה כנגד הקדוש ברוך הוא. למואל - לאל, כמו "למו פי" (איוב מ, ד); דברים לשמו של הקדוש ברוך הוא שאמר המלך. משא אשר יסרתו אמו - כשהתחתן עם בת פרעה ביום חנוכת בית המקדש, והכניסה לו כמה מיני כלי זמר, ונעור כל הלילה, וישן למחרת עד ארבע שעות; כדאיתא בפסיקתא (? ראה ויקר"מ יב, ה); והיו מפתחות בית המקדש תחת מראשותיו - ועל אותה שעה שנינו (עדויות ו, א): על תמיד של שחר שקרב בארבע שעות - ונכנסה אמו והוכיחתו על המעשה הזה. משא אשר יסרתו אמו - משא של משל שיסרתו אמו (ראה סנה' ע, ב): (ב) מה ברי - מה זאת עשית, והגדת שאתה בני ולא בן אביך; הכל יודעין שאביך צדיק גמור היה, ואם אתה רשע, יאמרו: אמו גרמה לו. בר בטני - כל נשי אביך, כיון שמתעברות אינן שבות לתשמיש; ואני דחקתי ונכנסתי כדי שיהא לי בן מלובן ומזורז, שהתשמיש יפה כל ששה חדשים אחרונים. ומה בר נדרי - כל נשי אביך היו נודרות שיהא להן בן הגון למלכות, ואני נדרתי שיהא לי בן מלובן בתורה. (ג) אל תתן - אל תתיש. לנשים חילך - כחך. (ד) אל למלכים למואל - אין זה דבר הגון למלכים, שהם להקדוש ברוך הוא. למואל - כמו "למו פי" (איוב מ, ד). אל למלכים שתו יין - אין נאה להם להשתכר. אי שכר - כמו 'אין שכר'. (ה) מחוקק - הכתוב בתורה; וכל שכן מה שהוא בגרסא. (ו) לאובד - למי שסופו לאִבּוד, לרשעים (ראה עירובין סה, א). למרי נפש - המצטערין על ענים ועל אבלם (ראה במ"ר י, ד). (ח) כל בני חלוף - אלו הן היתומים, שחלפה עזרתם והלכה לה. (יא) ושלל לא יחסר - כלומר: לא יחסר טוב. (טו) טרף - מזון (ראה ממ"ש לא, טו). וחוק - הוא מזון הקצוב להם. (יט) בכישור - שקורין 'ווירטויל' בלעז, המכשיר את הפלך לטוות. פלך - 'פושיל' בלעז. (כא) לא תירא לביתה - לבני ביתה. משלג - מצינה. לבוש שנים - בגדי צבעונין. (כב) מרבדים - מצעות נאות למטה, כמו "מרבדים רבדתי" (מש' ז, טז). (כג) נודע בשערים בעלה - ניכר הוא בין חביריו מפני מלבושיו שהם נאים. (כד) לכנעני - תגר. (כה) ליום אחרון - ביום מותה נפטרת בשם טוב. ותשחק - כל ימיה על יום מיתתה, שיהא נכבד בשם טוב. (כז) צופיה - היא בביתה נותנת לב על צורכי בני ביתה, איך ינהגו באמת וצניעות. (כט) רבות בנות - כך מאשרין אותה בעלה ובניה (ראה לעיל, כח). (ל) שקר החן - אשת החן ויופי אין מהללין אותה, אלא הכל הבל ושקר; אבל אשה יראת יי' היא לבד תתהלל. (לא) מעשיה - כשרון מעשיה מעיד עליה, להללה בשער העיר כל יוצא ובא. זו המליצה שפירשתי. אבל לפי המשל על התורה ולומדיה הפרשה מתבארת: "אשת חיל" (לעיל, י) - היא התורה. "מי ימצא" (שם) - אשרי הזוכה למצוא אותה. "מפנינים" (שם) - מרגליות. "ושלל לא יחסר" (לעיל, יא) - אוכל פירות בעולם הזה ובעולם הבא. "דרשה צמר ופשתים" (לעיל, יג) - לפי שהמשילם לאשה, דבר לפי המליצה כצרכי מלאכת הנשים; והמשל כך הוא: דורשת התורה: מקרא, משנה, מדרש, ומחזרת אחריהם, שהם צרכי התלמידים. "היתה כאניות סוחר" (לעיל, יד) - מביאה היא ללומדיה ברכה ומזון. "ותקם בעוד לילה" (לעיל, טו) - משכימים באשמורת. "ותתן טרף לביתה" (שם) - שונה הרב לתלמידים החוק הקצוב להם. "זממה שדה" (לעיל, טז) - זממה בזמם וברסן את "עשו איש שדה" (בר' כה, כז). "ותקחהו" (שם) - מן העולם, להאבידו. "מפרי מעשיה נטעה כרם" (שם) - ישראל, לקיימם לחיי העולם הבא. "טעמה" (לעיל, יח) - דבורה. "לא יכבה בלילה נרה" (שם) - 'בליל' כתיב, חסר ה"א: בליל שמורים שנגפו המצריים (ראה שמ' יב, מב) האירה לישראל והגינה עליהם. "בכישור" (לעיל, יט) - בכשרון מעשיה. "תמכו פלך" (שם) - "משען ומשענה" (יש' ג, א); כמו "מחזיק בפלך" (ש"ב ג, כט). "כפה פרשה" (לעיל, כ) - למי שמשים עצמו עליה כ"עני" (שם), בו היא מתקיימת. "לא תירא לביתה משלג" (לעיל, כא) - שדנין בו הרשעים מאש לשלג. "לבוש שנים" (שם) - ברית דם מילה. דבר אחר: מלובשים בכפל: "נתן תתן" (דב' טו, י); "פתוח תפתח" (שם, ח); "העניק תעניק" (שם, יד); כל אלו מצילין אותן משלג גיהנם. כך הוא נדרש בתנחומא (?ראה יל"ש משלי תתקסד). "סדין עשתה" (לעיל, כד) - לבוש תפארת נותנת לחכמים. "וחגור נתנה לכנעני" (שם) - למי שהוא חגור בסחורתה, נותנה אזור למתניהם. "ליום אחרון" (לעיל, כה) - אין להם להתעצב ממדת הדין, כי ינצלו ממנו, וכל ימי חייהם ישחקו ליום הדין. מי שאינו צריך לדאג, נופל בדבר לשון 'צחוק', כמו "וישחק לרעש כידון" (איוב מא, כ). "צופיה הליכות ביתה" (לעיל, כז) - התורה מלמדתם דרך הטוב, לפרוש מעבירה. "קמו בניה" (לעיל, כח) - התלמידים. "בעלה" (שם) - הקדוש ברוך הוא. "שקר החן" (לעיל, ל) - שב על כל העובדי גילולים, "והבל" (שם) גדולתן ויופין. "תנו לה" (לעיל, לא) - לעתיד לבא. "מפרי ידיה" (שם) - תפארת וגדולה, עוז, פאר וממשלה.






